<?xml version="1.0" encoding="UTF-8" ?>
<resources>
    <Content name="book10chapter1" translatable="false">නිරය - 1zවස්සාන කාලය නිමා කරලා භික්ෂුව ගම්මානයේ පිංවතුන්ලාට පින් අනුමෝදන් කිරීමේ පිංකමක් සිද්ධ කළා. හුදෙකලාව කුටිවල වස් ශීලය සමාදන් වන ස්වාමීන් වහන්සේලාට කඨින චීවරයක් පිළිගැනීම කැප නැහැ. කඨින චීවරයක් පිළිගැනීම තුළ කළයුතු විනය කාරණාවන් කිහිපයක් ම තිබෙනවා. එම විනය කර්මයන් සිදුකරගන්න අවම වශයෙන් උපසම්පදා ස්වාමීන් වහන්සේලා පස්නමක්වත් වැඩසිටිය යුතු වෙනවා. මේ හේතුව නිසා හුදෙකලාව කුටිවල වස් පවාරණය කරන ස්වාමීන් වහන්සේලා කඨින වස්ත්‍ර පිළිගැනීමකින් තොරව පිං අනුමෝදන් කිරීමේ පිංකමක් පමණයි සිදුකරන්නේ. පිංකමට පැමිණි එක පිංවතෙක් භික්ෂුවගෙන් ප්‍රශ්නයක් විමසුවා. එම ප්‍රශ්නය තමයි, “ස්වාමීන් වහන්ස, අපාය තිබෙන්නේ මනුෂ්‍ය ලෝකයේ ද?” කියලා.zමනුෂ්‍යයා තෙරුවන් කෙරෙහි ශ්‍රද්ධාවෙන් දුර්වල වනවිට, මනුෂ්‍යයා තුළ අකුසල මූලයන් ශක්තිමත් වෙන විට සුගතිය, දුගතිය පටලවා ගන්නවා. එම පිංවතුන් තමන් ඉපදුණු මනුෂ්‍ය ලෝකය නමැති සුගතියත්, දුගතියක් වශයෙනුයි දකින්නේ. සුගතිය දුගතියක් කර දකින පිංවතා නිරතුරුව ම සුගතිය අහිමි කරගන්නවා.zලොව්තුරා බුදුරජාණන් වහන්සේ දේශනා කරනවා, පිංවත් ඔබ යම්හෙයකින් මැරෙන මොහොතේ “උපාදාන පච්චයා භවය” කියන ධර්මතාව හේතුවෙන් සතර අපායන්ට අයිති නිරයට වැටුණොත්, නිරය පාලකයෝ එම නිරිසතුන්ව පංචවිධබන්ධනයට ලක් කරනවා ය කියලා. පංචවිධ බන්ධනය කියලා කියන්නේ, නිරිසතාව ගිනියම් වූ පොළවේ මුනින් අතට නිදිකරවා, අත් දෙකට, කකුල් දෙකට, උදරයට රත් වූ යවුල් ගසා පොළවට සිරකරනවා. දෙවනුව යමපල්ලන් නිරිසතුන්ව දෙපයින් සිටුවා හිසේ පටන් මුවහත ඇති වෑයකින් රහිනවා. තියුණු පිහියකින් කෙසෙල් බඩයක් රහින්නේ, පෙති කපන්නේ යම් සේ ද එලෙස එම නිරිසතාව රහිනවා. දුකෙන් පීඩිතව මියයන සතා එතැන ම නැවත ඉපදෙනවා. ආයිමත් යමපල්ලන් එම නිරිසතාව ඔළුවෙන් සිටුවා වෑයෙන් රහිනවා ය කියලා බුදුරජාණන් වහන්සේ දේශනා කරනවා.zඝන යකඩ පවුරින් වටවුණු, ඇවිලෙන ගිනිදැල්වලින් යුත්, සියක් යොදුනක් පැතිර පවතින මහා නිරයන් දෙකවන, චතුස්තණි සහ චතුර්ද්වාරයේ දොරටුව යම් කාලයක දී විවෘත වෙනවාය කියලා බුදුරජාණන් වහන්සේ දේශනා කරනවා. පිච්චීමෙන් බේරීම සඳහා විවෘත වූ දොරටුව දෙසට දුවයන නිරිසතාගේ සිවිය ද, සම ද, මස ද, නහර ද, ඇට ද, ඇට මිදුලු ද ගිනිදැල්වලට පිච්චිලා යනවා කියලා බුදුරජාණන් වහන්සේ දේශනා කරනවා.zබුදුරජාණන් වහන්සේ දේශනා කරනවා, යම් නිරිසතෙක් ගුථ නිරයට වැටුණොත්, ගුථ නිරයේ සිටිනා තියුණු තුඩ සහිත පණුවන් එම නිරිසතාගේ සිවිය, ඇට, මස්, නහර සිඳ කනවා ය කියලා. ගුථ නිරයට සමාන්තරව පිහිටා තිබෙන උණු අළු නිරය ගිනියම් වූ අළුවලින් සැදුණකි. අළු නිරයට සමාන්තරව පිහිටි, සියක් යොදුනක් උසට නැඟුණු හිඹුල් වනයේ කටු උල් ඇති, ඒ සෑම කටුවක උලකින් ම ගිනිදැල් නැඟෙන හිඹුල් වනයේ ඇති ශාකවල කටු උල්වලට නිරිසාගේ සම්, මස්, නහර ඉරී, පැලී, තැලී මරණීය දුකට පත්වෙනවා.zනිරයේ හිඹුල් වනයට සමාන්තරව පිහිටි අසිපත්‍ර වනයේ තියුණු මුවහත ඇති පත්‍ර, ඒ කියන්නේ කොළ වාතයෙන් සෙලවී නිරිසතුන්ගේ අත්, පා, ගෙල, නාසය, කන සිඳ දමනවා. අසිපත්‍ර වනයේ සිටින සෑම නිරිසතෙක් ම සෑම තප්පරයක දී ම තියුණු මුවහත ඇති පත්‍රවලින් කැපී යනවා. ලී මෝලක දැව කොටයක් පරාල, රීප්පවලට ඉරී යන්නා සේ නිරිසතුන් කෑලිවලට ඉරී යනවා.zඅසිපත්‍ර වනයට සමාන්තරව පිහිටි වෙතරණී ක්ෂාරෝදක නදිය යනු උණු වූ, ගිනියම් වූ ලෝදිය ජලය බවට පත් වූ ගංගාවක්. ක්ෂාරෝදක නදියට වැටෙන නිරිසතුන් ගිනිගෙන දැවෙන ලොහොදිය ම ජලය ලෙස පානය කරනවා. යමපල්ලන් ලොහොදිය ජලය නිරිසතුන්ගේ කටට වත්කරනවා. එවිට නිරිසතුන්ගේ මුව, දෙතොල්, උගුර, උදරය ගිනිගෙන දැවෙනවාය කියලා බුදුරජාණන් වහන්සේ දේශනා කරනවා.zනිරිසතුන් මහ නිරයෙන් ගුථ නිරයට වැටෙනවා. ගුථ නිරයෙන් උණු අළු නිරයට වැටෙනවා. උණු අළු නිරයෙන් හිඹුල් වනය නිරයට වැටෙනවා. මෙසේ නිරිසතුන් නිරයෙන් නිරයට වැටෙන ස්වභාවය පිළිබඳව යම් වැටහීමක් ඇතිකර ගැනීමට පහත සිද්ධියෙන් පුළුවන්කම ලැබෙනවා.zපිංවත් මහත්මයෙක් භික්ෂුවට ප්‍රකාශ කළා, එක්තරා අවස්ථාවක තමන්ට දහවල් එකට පමණ තද අව්රශ්මිය ඇති මොහොතක, අනුරාධපුර ප්‍රදේශයේ ගල් තලාවක පාවහන් රහිතව ගමන් කරන්න සිදුවුණා ය කියලා. තද අව්රශ්මියෙන් පොළව ගිනියම් වෙලා තිබීම නිසා නිරාවරණ දෙපාවල යටිපතුල්වල දියපට්ටා ඇවිල්ලා. ඒ වෙලාවේ යටිපතුල් පිච්චීමේ වේදනාව උසුලාගන්න බැරිව ඒ මහත්මයා දුවගෙන ඇවිත් එතන තිබිච්ච කුඩා තණබිස්සකට ගොඩවෙලා. එම තණබිස්සේ තනිකරම තිබිලා තිබෙන්නේ නිදිකුම්බා කටු. අව්රශ්මියට පිළිස්සුණු යටිපතුල්වලට දැන් කටු ඇනීමේ වේදනාවත් එකතුවෙලා. එම වේදනා දෙකෙන් ම මිදෙන්න දුවගෙන ඇවිත් ඒ අවට තිබුණු මඩ සහිත කුඩා වගුරකට බැහැලා, මඬේ තිබුණු බෝතල් කටුවකට කකුල කැපිලා. බලන්න, විනාඩි පහක් වැනි පුංචි කාලයක දී යටිපතුල් පිච්චීමේ වේදනාවෙන් මිදෙන්න ගිහිල්ලා කටු ඇනීමේ වේදනාවට පත්වුණා. කටු ඇනීමේ වේදනාවෙන් මිදෙන්න ගිහිල්ලා බෝතල් කටුවට යටිපතුල කැපී රුධිරය ගැලීමේ වේදනාව අයිතිකොට ගත්තා. ඉහත සිද්ධියට අදාළව පිංවතුන්ලාට නිරිසතුන් නිරයකින් තවත් නිරයකට වැටීමේ ස්වාභාවික ක්‍රමවේදය තේරුම් ගන්න පුළුවන්කම තිබෙනවා. එක නිරයක තියුණු කටුක වේදනාවෙන් මිදෙන්න යන විට තවත් නිරයක දුක අයිතිකර ගන්නවා. සැපයක් සොයන මොහොතක, අකුසලය හේතුවෙන් වේදනාව ම, දුක ම පිහිටට එනවා.zවර්තමාන සමාජයේ දැනුම ජීවිතය කොටගත් සමහරක් පිංවතුන්ලා නිරයේ ඉහත ක්‍රියාකාරකම් හාස්‍යයෙන් යුතුව ප්‍රතික්ෂේප කරනවා භික්ෂුව දැක තිබෙනවා. උතුම් ශ්‍රී සද්ධර්මය නුවණින් මෙනෙහි කර දැකීමට ඇති අදක්ෂභාවය නිසා ම අපායක්, නිරයක් නැහැයි කියන පිංවතුන්ලා සකස්කර ගන්නා එම මිථ්‍ය දෘෂ්ටික සිතුවිල්ල නිසා ම නිරයට වැටීමට අදාළව අකුසල් සංස්කාරයන් රැස්කර ගන්නවා.</Content>
    <Content name="book10chapter2" translatable="false">නිරය කියලා කියන්නේ යොදුන් දසදහස් ගණනක් මහපොළව  යට තිබෙන ස්වාභාවික පරිසරයක්. නිරය කියන්නේ කවුරුන් හෝ වැරදිකරුවන්ට දඬුවම් දෙන්න කෘත්‍රිමව ඇති කළා වූ පරිසරයක් නො වේ. නිරය කියන්නේ දෙවියෙක්, බ්‍රහ්මයෙක් මැව්වා වූ පරිසරයක් නො වේ. පිංවත් ඔබ, මනුෂ්‍යයා වාසය කරන මේ මනුෂ්‍ය ලෝකය නමැති පරිසර පද්ධතිය උපමාවට ගන්න.  තද  අව්රශ්මියෙන්  ගිනිගන්නා  කාන්තාර  කලාපයන් තිබෙනවා. තද ශීතලෙන් අයිස් මිදෙනා කලාපයන් තිබෙනවා. තද සුළං, මීදුමෙන් යුත් පරිසර කලාපයන් තිබෙනවා. නිරය කියලා කියන්නේ ස්වාභාවික පාරිසරික කලාපයක්. පිංවත් ඔබ ජීවත්වන මනුෂ්‍ය ලෝකයේ ප්‍රමාණයෙන් හතරෙන් තුනක් ම මහා සාගරය විසින් වසාගෙනයි තිබෙන්නේ. මනුෂ්‍ය ලෝකයේ බිම් ප්‍රමාණයෙන් හතරෙන් එක් කොටසක් පමණයි, මනුෂ්‍යයාගේ වාසස්ථාන බවට පත්වෙලා තිබෙන්නේ. නමුත් මහා සාගරය යටත් නිරයන් පිහිටා ඇති නිසා මනුෂ්‍ය ලෝකයේ මනුෂ්‍යයා ජීවත් වන බිම් ප්‍රමාණය වගේ තවත් තුන්ගුණයක් නිරයේ බිම් ප්‍රමාණය විශාල වෙනවා.zකවදාහරි අනාගතයේ දවසක කල්ප විනාශයක් සිදුවෙනවිට මහා සාගරය සිඳීගොස් වැලිතලාවක් බවට පත්වෙනවා. සිඳී ගිය මහා සාගරයට තවත් යොදුන් දහස් ගණනක් යටින් නිරයන් පිහිටලා තිබෙනවා කියලා බුදුරජාණන් වහන්සේ දේශනා කරනවා.zපිංවත් ඔබට දැන් වැටහෙන්න ඕනේ, නිරය කියලා කියන්නේ මොන තරම් පැතිරුණු සංකීර්ණ වූ, මහපොළොව යට තිබෙන ස්වාභාවික පාරිසරික කලාපයක් ද කියලා. එම ස්වාභාවික පරිසරය ගිනියම් වූ, උෂ්ණත්වය  අධික  පරිසරයක්.  පිංවත් ඔබ, මනුෂ්‍ය ලෝකයේ ගිනිකන්දක් සිහියට නඟාගත්තොත්  ගිනිකන්දක් සක්‍රීය වී ලාවා වැගිරෙන හැටි, ගින්දර වැගිරෙන හැටි, උණු අළු වැගිරෙන හැටි, උණු දිය වැගිරෙන හැටි සිහියට නඟාගන්න. පිංවත් ඔබ දකින ගිනිකන්දක් කියන්නේ, එහි ක්‍රියාකාරීත්වය කියන්නේ ස්වාභාවික පාරිසරික ක්‍රියාදාමයක්. නිරයන්ගේ පාරිසරික ස්වභාවයන් මෙයට සමාන යි.zපිංවත් ඔබ, මනුෂ්‍ය ලෝකයේ තිබෙන ගිනිකන්දක් සිහියට නඟාගෙන මේ මුළු මනුෂ්‍ය ලෝකය ම ගිනි කන්දක් කර මොහොතක් දකින්න. එම ගිනිකන්දෙන් ලාවා වැගිරෙන හැටි, ලෝදිය වැගිරෙන හැටි, ලෝදියෙන් ගංගා පිරෙන හැටි නුවණින් දකින්න. නිරය කියලා කියන්නේ මීට සමාන, අධික උෂ්ණත්වයෙන් යුත්, ස්වාභාවිකව ගොඩනැඟුණු පාරිසරික පද්ධතියක්.zබුදුරජාණන් වහන්සේ දේශනා කරනවා, යොදුන් සියයක් පුරා පැතිර පවතින මහනිරයන් දෙක ඝන යකඩ පවුරකින් වටවෙලා  තිබෙනවා ය කියලා. ශ්‍රද්ධාව දුර්වල පිංවතුන්ලා ප්‍රශ්න කරනවා, මහපොළොවෙන් යොදුන් දසදහස් ගණනක් යට කොහොමද යකඩ පවුරක් තිබෙන්නේ, කවුද මේවා හැදුවේ කියලා. එම ඝන යකඩ පවුරු කවුරුන් හෝ හැදුවා වූ යකඩ පවුරක් හෝ කවුරුන් හෝ මැව්වා වූ යකඩ පවුරක් නො වේ. නිරයේ ගිනිගෙන ගලායන ලෝදිය ඝන වීමෙන් ස්වාභාවිකව ම සැදුණා වූ ඝන යකඩ පවුරකින් තමයි, මහනිරයන් දෙක වට වී තිබෙන්නේ.zයම් කාලයක් ගතවූවාට පසුව මහනිරයේ ඝන යකඩ පවුරේ දොරටුවක් විවෘත වෙනවා ය කියන්නේ, යමපල්ලෙක් විවෘත කරනවා හෝ ස්වයංක්‍රීයව එම දොරටුව විවෘත වෙනවා නො වේ. එම ඝන යකඩ පවුරේ යම් විවරයක් ස්වාභාවික හේතූන් නිසා ම විවෘත වෙනවා. පිංවත් ඔබ නුවණින් දකින්න, තද මීදුම තිබෙන වෙලාවට පරිසරය සම්පූර්ණයෙන් ම මීදුමෙන් වැසී යනවා. හිරු මතු වී එනවිට මීදුම බැහැර වී යනවා. කම්මලේ යකඩයක් හොඳින් රත් කරන විට එම යකඩය ගිනියම් වී මුලින්ම ප්‍රමාණයෙන් ලොකු වෙනවා. ඒ වගේ නිරයේ උෂ්ණත්වයේ වැඩිභාවය නිසා වැසී තිබෙන විවරයන්, යම් මොහොතක ස්වාභාවික හේතූන් මත ඇතිවන උෂ්ණත්වයේ අඩුභාවයන් නිසා එම ඝන ස්වභාවය දියවී ගොස් විවරයක් විවෘත වෙන්න පුළුවන්. නැවත ක්ෂණිකව ඇතිවන උෂ්ණත්වයේ දැඩිභාවය නිසා එම විවෘත වූ විවරය වැසීයන්න පුළුවන්. මහනිරයන්ගේ දොරටු යම් කාලයක දී කෙටි මොහොතකට විවෘත වෙනවා ය කියන්නේ මෙවැනි ස්වාභාවික පාරිසරික හේතූන් නිසා වෙන්න පුළුවන්.zමහනිරයන්ට සමාන්තරව උණු අළු නිරය තිබෙනවා ය කියනවා. මහනිරයන්ගේ ගිනි ජාලාවන්ට පිළිස්සී ගලා එන ලෝදිය, ලාවා නිවී ඇතිවෙන උණු අළු සහිත පරිසර කලාපය, මේ උණු අළු නිරය වෙන්න පුළුවන්. එසේ නැතිව කවුරුන් හෝ උණු අළු නිරයක් කෘත්‍රිමව නිර්මාණය කෙරුවා නො වේ. නිරයේ දැඩි උෂ්ණාධික පරිසරයේ ස්වාභාවික හේතුඵල ධර්මයනුයි, ඉහතින් පිංවත් ඔබ දකින්නේ.zපිංවතුන්ලා කියනවානේ, නිරයට වැටුණහම කටුඉඹුලේ නග්ගනවා ය කියලා. නිරයේ තිබෙන්නේ එක කටුඉඹුලක් නො වේ. නිරිසතුන් කෝටිගණනින් අකුසලයේ දඬුවම් ලබන නිරයට එක කටුඉඹුලකින් කුමක් කරන්න ද? මේ කටුඉඹුල කියන්නේ, අපේ රටේ සිරගෙදර තිබෙන කෘත්‍රිමව හදපු එල්ලුම් ගසක් වගේ ගසක් නො වේ. නිරයේ ඉඹුල් වනයේ ඇති ඉතාමත් උසට වැඩුණු ස්වාභාවික ශාක පද්ධතිය තමයි කටුඉඹුල් ගස් කියන්නේ. නිරයේ අධික උෂ්ණත්වය නිසා කටුඉඹුල් ගසේ කොළ නැහැ; කටු සහ තියුණු උල් පමණයි තිබෙන්නේ. අපේ රටවල උෂ්ණාධික ප්‍රදේශවල වැවෙන කටු සහ උල් අධික ශාක ගැන පිංවත් ඔබ මොහොතක් නුවණින් දකින්න. නිරයේ අධික උෂ්ණත්වය නිසා ම එම උෂ්ණත්වයට ඔරොත්තු දීමට එම කටුඉඹුල් ගස්වල කටු සහ උල්, යකඩ සහ වානේ වගේ ම ශක්තිමත්. මෙම ශාකවල කටු මුල් නිරතුරුව ම අධික උෂ්ණත්වයෙන් යුත් පරිසරයට නිරාවරණය වීමෙන්, එම පරිසරයේ ඇති තද සුළං හේතුවෙන්, මෙම කටු, උල් එකිනෙක ගැටීම හේතුවෙනුත් ඉඹුල් වනයේ සෑම ගසකම කටු, උල් තියුණු ලෙස මුවහත් වෙලයි තිබෙන්නේ. නිරයේ කටුඉඹුල් වනයට වැටෙන නිරිසතුන්ගේ සම්, මස්, නහර මෙම කටුවලට, උල්වලට ඇනී ඉරී, කැපී, පැලී යනවා කියන්නේ නිරයේ ස්වාභාවික පරිසර පද්ධතියෙන් ම එම දුක නිරිසතාට උරුම වෙනවා.</Content>
    <Content name="book10chapter3" translatable="false">පිංවත් ඔබ මෙහෙම සිතන්නකෝ: මනුෂ්‍ය ලෝකයේ විශාල කැලෑවක් තිබෙනවා. ඔබ ඔය කැලෑවට ඇතුළු වුණොත් එම කැලයේ ඇති ගස්වල මුලක, කඳක, උලක, කටුවක නො ගැටී ඔබට එක දශමයක්වත් ඉදිරියට යන්න පුළුවන් ද? නිරයේ හිඹුල් වනය නමැති කටුක, තියුණු මුවහත ඇති උල්, කටු සහිත කැලෑ ප්‍රදේශයට වැටුණ නිරිසතා සෑම තත්පරයකට ම උල්, කටුවලින් තම සිරුර ඉරී, කැපී වේදනාවට, මරණීය වේදනාවට පත්වෙනවා. හිඹුල් වනයේ මහපොළව ගිනියම් ව ඇති නිසා නිරිසතා ගිනියම් වූ පොළවේ දුවමින් තමයි සිටින්නේ. ගිනියම් වූ පොළවෙන් පිච්චෙන ශරීරය බේරාගන්න, තියුණු කටු, උල් සහිත පරිසරයක දිවයන විට ඇතිවන තත්වය ඔබ නුවණින් දකින්න උත්සාහ ගන්න.zනිරයේ අසිපත්‍ර වනය කියන්නේ ඉහත ආකාරයේ ම නිරයේ ස්වාභාවිකව ම වැඩෙන ශාක පද්ධතියක්. මේවා ගිනියම් වූ පොළවේ යොදුන් දසදහස් ගණන් පැතිර ගිය ශාකයන්. නිරයේ තද ගිනිරස්නයට ඔරොත්තු දෙන ආකාරයට ස්වාභාවිකව ම අසිපත්‍ර වනයේ ශාකවල කොළ, අතු, රිකිලි වානේ, යකඩ වාගේ තදභාවයෙන් යුක්ත යි. අසිපත්‍ර වනයේ අධික උෂ්ණත්වය නිසා රත්වී ඇති ශාකයන්ගේ කොළඅතු, පරිසරයේ ඇති සුළඟට එකිනෙක ගැටීම නිසා මෙම ශාකවල කොළඅතු දැලිපිහියක මුවහත සේ මුවහත් වෙලයි තිබෙන්නේ. අසිපත්‍ර වනයේ මහපොළව ගිනියම් ව ඇති නිසා, ගින්නෙන් බේරීමට දිවයන නිරිසතුන් තද සුළඟට සෙලවෙන අසිපත්‍ර වනයේ මුවහත ඇති කොළඅතුවල පැටලී ශරීරය ඉරී, පැළී මරණීය වේදනාවන්ට පත්වෙනවා. අසිපත්‍ර වනයේ තද සුළඟට අතුකොළ සෙලවෙන මොහොතක් පාසා නිරිසතුන්ගේ අත, පය, බෙල්ල, කන්, නාසය කැපී යනවා.zබුදුරජාණන් වහන්සේ දේශනා කරනවා, නිරයේ හිඹුල් වනයේ, අසිපත්‍ර වනයේ ඇති ශාකවල කටුවලින්, උල්වලින්, කොළඅතුවලින් ගිනිදැල් පිටවෙනවා ය කියලා. නිරයේ ගස්වලින් ගිනිදැල් පිටවෙනවා ය කියන කාරණය ස්වාභාවික පාරිසරික ඵලයන් ම යි. මනුෂ්‍ය ලෝකයේ හිම වැටෙන ප්‍රදේශවල හිම වැටෙන කාලයට සියලු ම ගස්කොළන්, අතු, කොළ හිම බැඳී අයිස් තට්ටුවක් වගෙයි පෙනෙන්නේ. නිරයේ ගිනිගත් පරිසරයේ හටගන්නා ශාකවල මුල, කඳ, අතු, කොළ, කටු, උල්වලින් ගිනිදලු පිටවීම අරුමයක් නො වන බව පිංවත් ඔබට වැටහෙනවා ඇති. ශීතල දේශගුණයේ ඇති ගස්වලින් ජලය බේරෙනවා වගේ ම ගින්නෙන් ගිනියම් වූ නිරයේ ශාකවලින් ගිනිදැල් විහිදෙනවා. මේ සෑම ක්‍රියාවක් ම ස්වභාව ධර්මයේ ක්‍රියාකාරකම් මිස කවුරුන් හෝ කෘත්‍රිමව ඇතිකරන දේවල් නො වේ.zබුදුරජාණන් වහන්සේ දේශනා කරනවා, නිරයේ අසිපත්‍ර වනයට සමාන්තරව පිහිටි වේනරණී ක්ෂරෝධක නදිය පිළිබඳව. පිංවත් ඔබ ජීවත්වෙන මනුෂ්‍ය ලෝකයේ වැස්ස හේතුවෙන් ගංගා, ඇළ, දොළ, ජලයෙන් පිරීයන්නා සේ අධික ගිනියම් වූ උෂ්ණාධික පාරිසරික කලාපයක් වන නිරයේ ගංගා, ඇළ, දොළ පිරීයන්නේ ගිනිකඳුවලින් ගලා එන ලෝදියෙන්, ලාවාවලින්. මනුෂ්‍ය ලෝකයේ ගඟට ඔබ බැස්සොත් ඔබට වතුර බොන්න පුළුවන්. එය ඔබගේ කුසල් විපාකයක්. නමුත් නිරිසතුන් නිරයේ ගංගාවන්ට වැටුණොත් එම නිරිසතුන්ට බොන්න වෙන්නේ ලෝදිය, ලාවා ම යි. මේ ලෝදිය ගංගාවන් කවුරුත් කෘත්‍රිමව ඉදිකළා නො වේ. නිරයේ ගිනියම් වූ පරිසරය විසින් ඇතිකළා වූ හේතුඵල ධර්මයන් ම ය.zවර්තමානයේ තද ශීතලෙන් යුත් හිමාලයේ, එම දරුණු ශීතලට ඔරොත්තු දෙන හිමවලසුන්, හිමමුවන් ජීවත්වෙනවා වගේ ම, මැදපෙරදිග තද කාන්තාර ප්‍රදේශවල ඔටුවන් වැනි තිරිසන් සතුන් වගේ ම, කෘමිසතුන් අප්‍රමාණව ජීවත්වෙනවා.zපිංවත් ඔබට වෛද්‍ය උපදෙස් ලැබෙන්නේ, ජලය නටන තෙක් උණුකර පානය කරන්න කියලා. එම උපදේශයේ අර්ථය වෙන්නේ, නටන තෙක් ජලය උණු නො කළොත් එම ජලයේ ජීවීන් ජීවත් වෙනවා ය කියන එක යි. නමුත් වෙනත් පරිසරයක තත්වය මෙය නො වෙයි. ඒ ඒ පාරිසරික තත්වයන්ට අදාළව ඒවායේ ස්වාභාවික ජීවීන් ජීවත්වෙනවා වගේ ම, නිරයේ දැඩි ගිනි උෂ්ණත්වයට අදාළව එම උෂ්ණත්වයට ඔරොත්තු දෙන ජීවීන් සහ ශාක නිරයේ තිබෙනවා.zගූථ නිරයේ ජීවත්වන, තියුණු තුඩ ඇති පණුවන් කවුරුන් හෝ නිරිසතුන්ට දඬුවම් දෙන්න නිර්මාණය කළ, පෝෂණය කළ පණුවන් නො වෙයි. අතීත බලවත් අකුසල් හේතුවෙන් නිරයේ ශුෂ්ක පරිසරයේ එම පණුවන් උපත ලබනවා. පිංවත් ඔබව මුහුදට වැටුණොත් මාළුන් ඔබව මරාගෙන කනවා වගේ, කිඹුලන් සිටින ගංගාවකට වැටුණොත් කිඹුලන් ඔබව මරාගෙන කනවා වගේ ඔබ ගුථ නිරයට වැටුණොත් ගුථ නිරයේ සිටින තියුණු තුඩ සහිත පණුවන් ඔබව මරාගෙන කනවා. මුහුදට කවුරුවත් මාළු ගෙනත් දැම්මා ද? ගංගාවන්ට කවුරුවත් කිඹුලන් ගෙනත් දැම්මා ද? මේ සියල්ල හේතුඵල ධර්මයන්; ස්වාභාවික පාරිසරික ක්‍රියාකාරකම්. ගුථ නිරයේ පණුවනුත් ඉහත පාරිසරික ක්‍රියාදාමයේ ම කොටසක් වෙනවා.</Content>
    <Content name="book10chapter4" translatable="false">පිංවත් ඔබට දැන් ප්‍රශ්නයක් වෙන්න පුළුවන්, නිරයේ සිටින යමපල්ලන් කියන්නේ කවුරුන් ද කියලා. යමපල්ලන් කියන්නේ නිරයේ උපත ලබා ඇති ආයුෂ, වර්ණය, බලය වැඩි නිරිසතුන් පිරිසක් ම යි. යමපල්ලන් නිරයේ උපත ලබන්නේ අතීත බලවත් අකුසල විපාකයන් නිසා. පිංවත් ඔබ මෙහෙම සිතන්නකෝ: දුප්පත් කම්කරු මහත්මයෙකුත්, රටේ පාලක පිංවතෙකුත් සිහියට නඟාගන්නකෝ. දෙදෙනා ම මනුෂ්‍යයෝ, නමුත් දෙදෙනාගේ ආයුෂ, වර්ණය, සැපය, බලය වෙනස්. සිරගෙදර අලුගෝසු මහත්මයෙක්, මරණ දඬුවමට නියම වූ සිරකරුවන් සිහියට නඟාගන්නකෝ. නිරිසතාත් යමපල්ලාත් කියන්නේ ඉහත ස්වභාවයන්ට යටත් දෙදෙනෙක්. නිරයේ තිබෙන කටුක, උෂ්ණාධික පරිසරය නිසා ම ආයුෂ, වර්ණය, බලය වැඩි යමපල්ලන් නිරතුරුව ම වියරුවෙන් සිටින්නේ. යමපල්ලන් ලබන එක ම සැපය තමයි, නිරිසතුන් දණ්ඩනයට පත්කර ලබන සැපය. යමපල්ලන්ගේ මේ වියරු සැපය නිසා ම යමපල්ලන් අතිශයින් තියුණු අකුසල් රැස්කර ගන්නවා. නිරිසතුන්ගේ අකුසල් විපාකයන් බලවත්භාවය නිසා ම යි, යමපල්ලන්ගේ වියරුභාවය සකස්වෙන්නේ.zපිංවත් ඔබ යුධ සමයක වධකාගාරයක් සිහියට නඟාගන්න. වධකාගාරයේ යුධ සිරකරුවන්ට දසවධ දෙන වධකයන් වධයට ලක්වෙන සිරකරුවන් ගැන දුක්වෙනවා ද? වධකයන්ගේ එකම වියරුව වධදීම යි. ඔවුන් අනුනට වධදීමෙන් ම යි තෘප්තියක් ලබන්නේ. විදේශ රටවල සත්ව ගොවිපළවල්වල ඌරන්, හරකුන් මරනවිට එම සතුනට අතිශය කෲර වධයන් පමුණුවනවා. හරකා කකුල් දෙකෙන් බාල්කයක එල්ලලා, එම සතාගේ උගුරු දණ්ඩ කපලා බාල්දියට ලේ ටික එකතුකර ගන්නවා. ඌරන් මැරීමට පෙර එම සතුනට දරුණු ලෙස පහර දෙනවා. සත්ව හිංසාකරුවන් මේ සියල්ල කරන්නේ හරි ම තෘප්තියෙන්. නිරයේ නිරිසතුන්ට දඬුවම් කරන යමපල්ලන්ගේ ක්‍රියාකාරීත්වයත් ඉහත කාරණයන්ට අදාළව පිංවතුන් තේරුම් ගතයුතු යි. මේ මොහොතේ නිරයේ නිරිසතුන්ට දසවධ දෙන යමපල්ලන් ඊළඟ මොහොතේ දුක් විඳින නිරිසතෙක් බවට පත් වී යමපල්ලන්ගේ වියරු දණ්ඩනයන්ට ලක්වෙන්න පුළුවන්.zනිරයන්ගේ යම් ස්වභාවයන් ගැන භික්ෂුව තැබූ ඉහත සටහන සමහරක් පිංවතුන්ලාගේ විවේචනයට ලක්වෙන්න පුළුවන්. මෙම සටහන තුළින් භික්ෂුවට අවශ්‍ය වුණේ නිරය යනු, වැරදි කරන අයට දඬුවම් දීමට කෘත්‍රිමව නිර්මාණය වූවක් නො ව, නිරය යනු මහපොළොව යට තිබෙන ස්වාභාවික පරිසරයක් ය කියන කාරණය පිංවත් ඔබලාට මතුකර පෙන්වන්න.zමනුෂ්‍ය ලෝකයේ ඇති ස්වාභාවික සෞම්‍ය පරිසරයේ පිංවත් ඔබ උපත ලැබුවේ අතීත පිනේ ශක්තිය නිසා ම යි. තවත් පිංවතෙක් ඈත ශුෂ්ක ප්‍රදේශයක, කාන්තාර ප්‍රදේශයක උපදින්නේ එම පිංවතාගේ අකුසල් සංස්කාරයන් විපාකදීම සඳහා ම යි. අකුසල් සිදුකරගන්නා, සිල්පද දුර්වල කරගන්නා මනුෂ්‍යයෝ, දෙවියන් එම අකුසල් විපාක දීමට ගැළපෙන ගිනියම් වූ ස්වාභාවික පරිසර පද්ධතියක් වන නිරයේ උපද්දනවා.zපිංවත් ඔබ මොහොතක් දෑස් දෙක පියාගෙන, ගිනිකඳුවලින් ගහන පරිසරයක, ලෝදිය, ලාවා මහපොළොව මත ගලාගෙන යන පරිසරයක, උණු අළුවලින් මහපොළොව වැසීගිය පරිසරයක, මුවහත ඇති තියුණු කටු, උල්, කොළ, අතු සහිත ශාක බහුල පරිසරයක, ගංගා, ඇළ, දොළ ලෝදියවලින්, ලාවාවලින් පිරීගිය පරිසරයක, ඔබ වටා ආයුෂ, වර්ණ, සැප, බලය වැඩි වියරු මිනිසුන්, වධකයන් ජීවත්වන පරිසරයක ඔබ ඉපදුණොත් ඇතිවෙන කටුක දුක මොහොතක් නුවණින් දකින්න. පොළොව ගිනියම් වී ඇති නිසා ඔබට නැවතී සිටින්නත් බැහැ. මුවහත තියුණු කටු, උල්, අතු, කොළ, සහිත ගස්කොළන් නිසා ඔබට දුවන්නත් බැහැ. නමුත් නිරයට ඔබ වැටුණොත් බැහැ කියලා බැහැ. අත, පය, බෙල්ල, සම්, මස්, නහර ඉරාගෙන, කපාගෙන ඔබට දුවන්නට වෙනවා. මොකද, ගිනියම් වූ පොළොව ඔබට නැවතී සිටින්නට ඉඩදෙන්නේ නැහැ. නිරයේ ගිනිගන්නා ස්වාභාවික පරිසරයේ ඔබ උපත ලැබුවොත් නැවතීමක් ගැන හෝ ආරක්ෂා වීමක් ගැන හිතන්නවත් බැහැ.zපිංවත් ඔබ මේ සටහන කියවා අකුසලය ඉදිරියේ, දුශ්ශීලභාවය ඉදිරියේ සතිය, සිහිය ඇතිකරගන්න. එවිට ඔබ නිරයට වැටීමෙන් නැවතුණා වෙනවා; ගිනියම් වූ පොළොවේ අතපය ඉරාගෙන දුවන දිවීම නැවැත්තුවා වෙනවා. අකුසලය ඉදිරියේ පිංවත් ඔබ ඇතිකරගන්නා සතිය, සිහිය මුල්කරගත් සතර සතිපට්ඨාන ධර්මතාවයන් ම යි පිංවත් ඔබව මේසා දරුණු සතරඅපා දුකෙන් මුදවා දෙන්න උපකාරක ධර්මයක් සකස්කර දෙන්නේ. භික්ෂුව ඉහත සටහනින් මතුකර පෙන්වූයේ නිරයන් 128කින් නිරයන් 7ක ස්වභාවය පමණක් බව පිංවත් ඔබට මතක් කර සිටිමි.</Content>
    <Content name="book10chapter5" translatable="false">භික්ෂුව පිණ්ඩපාතයේ වඩින කැලෑ මාර්ගයේ අඩිපාර, කොළ අතු වැටිලා අපවිත්‍ර වෙලයි තිබුණේ. ගමේ පිංවත් මහත්මයෙක් ඊයේ සවස එම අඩිපාර හොඳින් අතුගාලා පිරිසිදු කරලා තිබුණා. මහා සංඝරත්නය අරමුණුකොට, මංමාවත් පිරිසිදු කිරීමේ පිනෙන්, මහත්මයාට සුවපහසු, මටසිලිටු බුමුතුරුණු, පලස්, ඇතිරිලි, සැපවත් යානවාහන සහිත මහේෂාදී සැපසම්පත් ලැබේවා කියලා භික්ෂුව එම මහත්මයාට පිං අනුමෝදන් කළා. යම් පිංවතෙක් මහා සංඝරත්නය අරමුණු කොට මංමාවත් පිරිසිදු කරනවා නම් ඉහත ආනිශංසයන් ලැබෙනවා ය කියලා බුදුරජාණන් වහන්සේ දේශනා කරනවා. එම නිසා ම ශ්‍රාවකයින් වන අපිත් එම සම්පත් ලැබේවා කියලා ගිහි පිංවතුන්ලාට ආශිර්වාද කරනවා. මෙවැනි ආශිර්වාද කිරීම් හේතුවෙන් ගිහි පිංවතුන්ලා තුළ කුසලය කෙරෙහි තවතවත් ඡන්දය ඇතිවෙනවා. අපි පිංවතුන්ලාට එවැනි සශ්‍රීක ජීවිත ප්‍රාර්ථනා කළත්, වර්තමාන සමාජයේ, පෙර පින නිසා ම මේ ජීවිතයේ දී සශ්‍රීක මහේශාඛ්‍ය ජීවිත ගතකරන, ආයුෂ, වර්ණ, සැපය, බලය සහිත ජීවිත ගතකරන පිංවතුන්ගේ සැපයන් කෙරෙහි ද්වේෂයෙන්, වෛරයෙන් කටයුතු කරන පිරිස් සිටින බව සමාජයේ සිදුවන ක්‍රියාකාරකම් තුළින් විද්‍යමාන වෙනවා. මෙය පිනට කරන අභියෝගයක් වෙනවා.zසිද්ධාර්ථ කුමාරයා කිඹුල්වත් නුවර ශාක්‍ය වංශයේ උපත ලබන්නේ, රම්‍ය, සුරම්‍ය, සුභ මාළිගාවල කුමාර සැපසම්පත් වින්දේ කුසල් සංස්කාරයන්ගේ ඵලයක් නිසා. අනුරුද්ධ මහ රහතන් වහන්සේ ගිහි කුමාර අවධියේ තම සිටු මන්දිරයේ සිට ඇල්සහල් අනුභව කරනවා. නමුත් මේ ඇල්සහල් ලැබෙන්නේ කොහොමද කියලා අනුරුද්ධ කුමාරයා දැනගෙන සිටියේ නැහැ. මෙවන් මහේශාඛ්‍ය ජීවිත මේ අය ලැබුවේ, අතීත කුසල් සංස්කාරයන්ගේ විපාකයන් නිසා. විශාඛා සිටු දියණියට ලක්ෂ ගණනක් වටිනා මහාමේලපළඳනාව තෑගි ලැබෙන්නේ, අතීත කුසල් සංස්කාරයන්ගේ විපාකයන් නිසා. අනේපිඩු සිටුතුමාට ජේත උයන රන්කාසිවලින් අහුරන්න තරම් ධනයක් ලැබුණේ, අතීත කුසල් සංස්කාරයන්ගේ ඵලයන් නිසා. මේවා සමාජ අසාධාරණයන් නිසා සිදුවෙච්ච දේවල් නො වේ. නමුත් සම්මා දිට්ඨියේ අර්ථයන් නො දන්නා මිථ්‍යා දෘෂ්ඨික පිංවතුන්. මේ උතුම් කුසල් ශක්තිය නොවැදගත්, මිථ්‍යා දෘෂ්ඨික මතවාද තුළින් විවේචනයට ලක්කරනවා; අනුන්ගේ සැපය, සශ්‍රීකභාවය, වත්පොහොසත්කම් දකිනකොට ද්වේෂය ඇතිකොට ගන්නවා. ඇයි ඔහුට ලැබුණේ, ඇයි මට නො ලැබුණේ කියලා ධර්මානුකූලව ගළපා දකින්න දක්ෂ නැහැ. දුප්පත්කම, දරිද්‍රතාවය ආණ්ඩු පෙරළිවලින් ජය ගන්න උත්සාහ ගන්න පිංවතුන්, පන්සලකට, පිංකම්පොළකට නො යා, පෙළපාළියට යනවා. පෙළපාළි ගිය මනුෂ්‍යයෝ පසුකලක රටේ ප්‍රභූන් බවට පත්වෙන්නේ, අතීත කුසල් සංස්කාරයන්ගේ ඵලයන් නිසා ම යි. මෙතනදි පින ඔබට විසඳලා දෙන්නේ හේතුඵල ධර්මයකුයි. එම පිංවතාට පන්සලට, පිංකම්පොළට යන්න සිත දෙන්නේ නැතුව, ඔහුට පෙළපාළියට යන්න කැමැත්ත ඇතිවෙන්නේ, ඔහු තුළ සැඟවී ඇති, එහෙත් ඔහු නො දන්නා අතීත කුසල් සංස්කාරයන්ට විපාක දීමට මාර්ගය මතුකොට දීමට යි.zපෙර ජීවිතයේ ඔහු සිල්පද ආරක්ෂා කොටගෙන, මහා සංඝරත්නය අරමුණු කොටගෙන හවුලේ දන් පූජාකරගෙන ශක්තිමත් පිංකම් කරගෙන තිබුණත්, ඔහු ගිය ජීවිතයේ මැරෙන වේලාවේ සකස්වුණ අවසාන චුතිසිතට, අරමුණු වෙන්නේ දුර්වල කුසල් සිතක්. අවසාන චුතිසිතට අරමුණු වුණු දුර්වල කුසල් චිත්තය හේතුවෙන්, ඔහු මේ ජීවිතයේ දී එම දුර්වල කුසල් චිත්තයට අදාළව සාමාන්‍ය පවුලක, ගොවි පවුලක උපත ලබනවා. නමුත් ඔහු සතුව යටපත් වී ගිය බලවත් කුසල් ශක්තියක් ඇති නිසා, ඔහුගේ කැමැත්ත, පන්සලට, පිංකමට නො ව, පෙළපාළි යන්නට යොමුවෙනවා.zමෙතනදී යොමුවීම කියන කාරණය, විඥානය වශයෙන් පිංවත් ඔබ ගතයුතු යි. අවසානයේ සාමාන්‍ය පවුලක ඉපදී, පන්සලට, පිංකමට වඩා පෙළපාළි යන්න යොමු වුණා; මහේශාඛ්‍ය ජීවිතයකට පත්වෙනවා. දැන් මෙයින් ඔබට තේරෙනවා ඇති, විඤ්ඤාණය නමැති මැජික්කරුවා, ඔබේ අතීත කුසලය, අකුසලයට අදාළව කැමැත්ත, අකමැත්ත මෙහෙයවන හේතුඵල ධර්මයන්ගේ යථා ස්වභාවය බව. සමාජය තුළ සිදුවන සෑම ජයග්‍රහණයක් ම, පරාජයක් ම සංස්කාරයන්ගේ නූල් සූත්තරය නිසා ම සිද්ධවෙන බව ඔබට වැටහෙනවා ඇති. ඉහත පිංවතාට පන්සලට, පිංකමට යන්න සිත නො දෙන්නේ, පෙර ජීවිතයේ කුසල් ශක්තිය නිසා. ඔහුට පෙළපාළි යන්න සිත යොමු වූයේ, අතීත කුසලය විපාක දීමට, මාර්ගය විවරකොට දීමට අවශ්‍ය නිසා. දැන් පිංවත් ඔබට වැටහෙනවාද, කුසලය සහ අකුසලය විපාකදීමේ දී මොන තරම් උපක්‍රමශීලී ස්වභාවයක් ගන්නවා ද කියලා.zපිංවත් ඔබට භික්ෂුව ඉහත කාරණය සටහන් තබන්නේ, ඔබට මේ ජීවිතයේ දී උතුම් සෝවාන් ඵලයට පත්වීමට නො හැකිවුණොත්, පින කියන ධර්මයේ ආශ්චර්යවත්භාවය කෙරෙහි ඔබ තුළ ඡන්දයක් ඇතිකොට දෙන්න; අවසාන චුතිසිතේ ඇති වූ යම් දුර්වලතාවයක් හේතුවෙන් ඔබ සාමාන්‍ය පවුලක ඉපදුණත්, මහේශාක්‍ය භාවය ඔබට අහිමි නැහැ කියන කාරණය මතුකොට පෙන්වන්න.zහැබැයි ඉතිං සංස්කාරයෝ අනිත්‍ය යි; වෙනස්වෙලා යනවා; අහිමිවෙලා යනවා; විකෘතිවෙලා යනවා; පරාජය වෙලා යනවා. ජය වේවා කියපු මනුෂ්‍යයෝ ම, අවසානයේ දී බන්ධනාගාරගත වේවා යැයි කියනවා. මුළාවක්, විජ්ජාවක්, මායාවක් ම යි ලෝකය පෙර ජීවිතයේ සුගතියක සිට මනුෂ්‍ය ලෝකයට ඇවිල්ලා, මෝහය ජීවිතය කොටගන්නා නිසා ම මරණින් මතු සතර අපායන්ට වැටෙනවා. මනුෂ්‍යයාට පින විපාක දෙනකොට, හැමෝම ඔහුට ජයවේවා කියනවා. පින ගෙවී යනකොට, තවත් පිංවන්තයෙකුට ජයවේවා යැයි කියනවා. දක්ෂයා අකුසලයට යට නො වී, කුසලය තුළින් නැවත පින මතුකොට ගන්නවා. තට්ටුමාරු ක්‍රමයට මෝහබරිත සත්වයාට පින සහ පව මැජික් පෙන්වනවා. සංස්කාරයක් වූ පින සහ පව, මගේ කොටගැනීම නිසා, මැජික්කරුවාගේ මැජික් සාස්තරයට සත්වයා නිරතුරුව ම කොටුවෙනවා.</Content>
    <Content name="book10chapter6" translatable="false">දෙවියා, බ්‍රහ්මයාට සාපේක්ෂව මනුෂ්‍යයාට පින සහ පව විපාක දීමේ වේගය වැඩියි. පින විපාක දෙන විට ආස්වාදයේ බලවත්භාවය නිසා ම අකුසල් මූලයන් රැස් වී පින විනාශකොට දමනවා. දැන් ඔහු පරාජිතයෙක්. ලෝකය කවදාවත් හිස්වීමක් නැහැ; පුරප්පාඩු නැහැ. තව තත්පරයකින් ශක්‍ර දෙවියන් දිව්‍ය ලෝකයේ දී පිරිනිවී ගියොත්, ඒ ක්ෂණයේ දී ම ශක්‍ර දෙවියන් වෙලා තවත් පිංවන්තයෙක් උපත ලබනවා. තාවකාලිකව හෙවත් වැඩ බලන්න කවුරුවත් පත්කරන්නේ නැහැ. තණ්හා පච්ඡයා උපාදාන, උපාදාන පච්ඡයා භව කියන ධර්මතාවය, සැපයන් කෙරෙහි, සශ්‍රීකභාවය කෙරෙහි කැමැත්ත කෙරෙහි ඇස ගසාගෙනයි සිටින්නේ. අතිරික්තය නිසා තරගයක් මිසක් පුරප්පාඩුවක් නැහැ. තෘෂ්ණාව යසඅගේට, භවයේ නිලතලවල පුරප්පාඩු අසුරු සැණින් පුරවනවා.zනමුත් බුදුරජාණන් වහන්සේ නමක් නැවත ලෝකයේ පහළවෙන්න තවත් අවුරුදු ලක්ෂ විසිපහකට වඩා කාලයක් ගතවෙනවා. තෘෂ්ණාවේ නිරෝධයට, තෘෂ්ණාවේ විනාශයට මාර්ගය මතුකොටදෙන බුදුරජාණන් වහන්සේලාගේ පහළවීම දුර්ලභ වෙන්නේ, ලෝකයේ නැවැත්මට වඩා ලෝකයේ ගලාගෙන යැම ශක්තිමත් නිසා ම යි. පිංවත් ඔබ තුළ තෘෂ්ණාව වැඩිවෙනකොට, ඔබට ලෝකය දීර්ඝ වෙනවා. ඔබේ තෘෂ්ණාව සියුම් වෙනකොට, ඔබ ලෝකයෙන් හුදෙකලා වෙනවා.zලෝකයත්, රටත්, ජාතියත්, ආගමත් තමා තුළ සකස් වෙන පංචඋපාදානස්කන්ධයක් වූ ධර්මයන්. ඔබ කාම, රූපී, අරූපී භවාත්‍රය තුළ, නැතිනම් ලෝක සිතියම තුළ ලෝකය සෙවීමේ නිරර්ථක වෑයමක යෙදී සිටිනවා. නමුත් බුදුරජාණන් වහන්සේ දේශනා කරනවා, සම්මුති ලෝකය තුළ ලෝකය සොයන්න එපා, තමා තුළින් ලෝකය මතුකොටගන්න කියලා. පිංවත් ඔබ තවමත් එයට සූදානම් නැතිනම්, ඔබ වැටෙන දීර්ඝ භවගමනට එක ම මඟ වියදම වෙන්නේ පින යි.zපිංවතෙක් භික්ෂුවගෙන් ප්‍රශ්නයක් ඇසුවා, පින කියන වචනයේ අර්ථය කුමක්ද කියලා. බුදුරජාණන් වහන්සේ දේශනා කරනවා, පින කියලා කියන්නේ සැපයට කියන තවත් නමක් ය කියලා. එහෙමනම් සත්වයා ලබන ආයුෂ, වර්ණය, සැපය සහ බලයයි පින කියලා කියන්නේ. බුදුරජාණන් වහන්සේ දේශනා කරනවා, යමෙක් තෙරුවන් කෙරෙහි ශ්‍රද්ධාවෙන්, ගෞරවයෙන්, කර්මය-කර්මඵල විශ්වාසයෙන්, සියතින් සාදාගත් දෙයින්, සකසා ප්‍රණීතව දන්දීමෙන් සශ්‍රීක යසඉසුරින් පිරි ධන සම්පත් ලබනවා ය කියලා. ඔහු තමන් ලබන්නා වූ ධන සම්පත්, යසඉසුරු තමාගේ සැපය උදෙසා සුව සේ පරිහරණය කරනවා. සමාජයේ ජීවත්වන පිංවතුන් සිටිනවා, එම අය තමන්ට යසඉසුරු, ධන සම්පත් ලැබුණත්, ඒවා සුව සේ පරිහරණය කොට ජීවිතයට සැප ලබන්නට ඔවුන්ට සිතදෙන්නේ නැහැ. ලක්ෂ ගණන් ආදායම් තිබෙනවා. නමුත් ඔහු කෑමට ගන්නේ නීරස, කටුක ආහාරයක්. අල්මාරියේ ඇඳුම් කට්ටල විශාල සංඛ්‍යාවක් තිබෙනවා. නමුත් ඔහු පරිහරණය කරන්නේ එක ම ඇඳුමක් පමණයි. ගෙදර වාහනයක් තිබෙනවා. නමුත් ඔහු ගමන් කරන්නේ පොදු වාහනයක. සම්පත්, ධනය ලැබුණා. නමුත් භුක්ති විඳින්නට ඉඩදෙන්නේ නැහැ.zමීට ප්‍රධාන ම හේතුව වෙන්නේ පෙර ජීවිතයේ දී දන් පූජා කළ නමුත් තෙරුවන් කෙරෙහි ශ්‍රද්ධාව, ගෞරවය, කර්මය-කර්මඵල විශ්වාසය, සියතින් සාදා දන්දීම, ප්‍රණීතව සකසා දන්දීම කියන අර්ථයන් දුර්වලවයි ඔහු දානය පූජාකරගෙන තිබෙන්නේ. නමුත් පිංවතුන්ලා, මේ සංස්කාරයන්ගේ ස්වභාවය ධර්මානුකූලව හඳුනාගැනීමට නො හැකිවීම නිසා ම, මෙවැනි කර්ම විපාකයන් තමාගේ අල්පේච්ඡභාවය, තමාගේ සරලභාවය වැනි නොමඟ ගිය අර්ථකථනයන්ගෙන් හඳුන්වාගන්නවා. අකුසල් සංස්කාරයන්ගේ විපාකය නිසා යම් පිංවතෙකුට සැපසම්පත්, යසඉසුරු ලැබෙද්දී ඒවා භුක්ති විඳීමට, ඒවායින් සැප ලැබීමට සිත නො දෙනවා ය කියලා, කුසල් සංස්කාර හේතුවෙන් තමන්ට ලැබෙන යසඉසුරු, සැපසම්පත්, ධනය, සුව සේ සැප සේ භුක්ති විඳින පිංවතුන්ලාට, ඔවුන් වැරදියි කියලා ඇඟිල්ල දිගු කරනවා නම්, එය ධර්මය වැරදියි කියලා ඇඟිල්ල දිගුකිරීමක් වෙනවා. පින විපාකයට එන විට සැබෑ දක්ෂයා පිනට අදාළ සැපයන් භුක්ති විඳින්නේ සිල්පද ආරක්ෂා කරගෙන යි. අදක්ෂයා, තමාගේ පිනට අදාළ සැපයන් ලැබෙනකොට ආස්වාදයට මත් වී, ශීලයෙන් දුර්වලභාවයට පත් වී අනතුරට පත්වෙනවා.zගිහි පිංවතුන්ලාට පින විපාක දෙන විට, එම සැපයන්ගෙන් පලායන්න කියලා බුදුරජාණන් වහන්සේ දේශනා කරන්නේ නැහැ. බුදුරජාණන් වහන්සේ දේශනා කරන්නේ, පෙර පින නිසා ලැබෙන ආයුෂ, වර්ණය, සැපය, බලය සිල්පද ආරක්ෂා කොටගෙන භුක්ති විඳින්න ය කියලයි. ගිහි පිංවත් ඔබ පින ප්‍රතික්ෂේප කරනවා නම්, සැපය ප්‍රතික්ෂේප කරනවා නම්, ඒ තමන් ප්‍රතික්ෂේප කරන්නේ ධර්මයේ අර්ථයනුයි. මේ සටහන් තබන භික්ෂුව පසුගිය වසර දෙකේ දී ප්‍රසිද්ධ ධර්මදේශනාවන් පවත්වන විට පිංවතුන් මහා සංඝරත්නය අරමුණුකොට, භික්ෂුවට මලින්, සුවඳින්, ආලෝකයෙන්, පාවඩවලින් අප්‍රමාණ පූජාවන් දැක්වූවා. හුඟක් පිංවතුන් ස්වයංව තීරණය කරලා භික්ෂුව වඩින පාවඩ මත මල් අතුරා තිබුණා. භික්ෂුව තුළ මේ කිසි ම ධර්මතාවයකට ඇලීමක් හෝ ගැටීමක් ඇතිවුණේ නැහැ. මේවා නිසා සකස් වූ උපේක්ෂා සහගත සිතත් අනිත්‍ය වශයෙන් දකිමින්, එම පූජාවන් පැවැත්වූ පිංවතුන්ලාට, පූජා කළ සෑම මලකට ම ධර්මයේ ඉහළ ම වටිනාකම ලබාදුන්නා. නමුත් සමහරක් පිංවතුන්ලා, පිනේ විපාකදීමේ ස්වභාවය නො දන්නා නිසා ම මේවා දැකලා ගැටුණා. නමුත් භික්ෂුව එම පිංවතුන්ලාට පිළිතුරු වශයෙන් ප්‍රකාශ කළේ, දිව්‍යතලයේ දිව්‍ය උයන්වල, දිව්‍ය මදාරා මල්ගස් තිබෙනවා. මේ දිව්‍ය මදාරා මල්ගස් හොඳින් වැඩුණු අඹගස් වගේ විශාලයි. එම දිව්‍ය මදාරා මල්ගස්වල කොළ නැහැ. තනිකර ම මලින් බරවෙලයි තිබෙන්නේ. සුදු, නිල්, රතු, කහ… නේක වර්ණ මල්ගස් තිබෙනවා. මේ දිව්‍ය මදාරා මල්ගස්වලින් මදාරා මල් ගෙනැවිත්, භික්ෂුව වඩින පාවඩ මත ඇතිරුවත්, භික්ෂුව නො බියව, නො පැකිළව එම මල්පාවඩ මත වඩිනවා ය කියලා.zභික්ෂුවගේ ශීලය, සමාධිය, ප්‍රඥාව ගැන භික්ෂුවට සැකයක් නැහැ. මේවා දුර්වල වුණු තැනයි, එවැනි දෑ පරිහරණය පිණිස බිය සකස්වෙන්නේ. භික්ෂුව එදා මල්පාවඩ මත ගමන් කළේ, මලින්, සුවඳින්, ආලෝකයෙන් කළ පූජාවන් සංඝරත්නය වෙනුවෙන් පිළිගත්තේ ලෝකයාට ආදර්ශයක් දෙන්නයි, මෙන්න පින නමැති සංස්කාරයන්ගේ සැබෑ ම ඵලය කියලා. පිංවතුන්ලාට ධර්මයේ පාඩමක් කියාදීමට යි. මේ පාඩම සම්මා දිට්ඨියේ අර්ථය පිළිබඳව පාඩමක්. අපි මේ කුසල් සංස්කාරයන් විපාක දෙන ස්වභාවය සඟවාගෙන සිටියොත්, පිංවතුන්ලාට ආදර්ශයක් නොමැති වෙනවා. එදා භික්ෂුවට පුළුවන් වුණා, පිනේ සහ කුසලයේ සැබෑ ම ශක්තිය පිංවතුන්ලාට ඔප්පුකොට පෙන්වලා, පිංවතුන්ලාට පින කෙරෙහි ඇති ඡන්දය ශක්තිමත්කොට දෙන්න; භවගමනේ සැපයට අදාළ සංස්කාරයන් දියුණුකොට දෙන්න. පිංවත් ඔබට මුල් පියවරේ දී ප්‍රඥාව මතුකොට ගැනීම පිණිස ආයුෂ, වර්ණය, සැපය, බලය අත්‍යවශ්‍ය වෙනවා. භික්ෂුව නැවතත් පිංවත් ඔබට කරුණාවෙන් මතක්කොට දෙනවා; පින විපාක දෙනකොට සැපයෙන් පලායන්න එපා. සිල්පද ආරක්ෂා කරගෙන පින භුක්ති විඳින්න. ලෝකයාට පිනේ ශක්තිය මතුකොට පෙන්වන්න. මෙය සම්මා දිට්ඨියට පත් වූ පිංවතෙකුගේ ප්‍රධාන ලක්ෂණයක් වෙනවා.zබුදුරජාණන්වහන්සේගේ පෙර පාරමී ශක්තිය නිසා ම ලැබුණු දෙතිස් මහා පුරුෂ ලක්ෂණ උන්වහන්සේ සඟවාගෙන ජීවත්වුණේ නැහැ. පිනේ ඵලයට බුදුරජාණන් වහන්සේ විවෘතව බබළන්න දුන්නා. සීවලී මහ රහතන් වහන්සේ ප්‍රත්‍යලාභීන් අතර අග්‍රස්ථානය ලැබුවා ය කියලා, අනෙක් සෑම රහතන් වහන්සේ නමකට ම වඩා තමන්ට සිව්පසය ලැබුණා ය කියලා, මෙය දැක අනෙක් ස්වාමීන් වහන්සේලා ගැටේවි යයි සිතා කැලයට ගොස් ජීවත්වුණේ නැහැ. මහානාම ශාක්‍යයා මේ ශාසනයේ ප්‍රණීතව දන්දෙන්නන් අතර අග්‍රස්ථානයට පත් වූ උපාසකතුමා. එතුමා, දකින අනෙක් අය ගැටේවිය කියලා තමන් විසින් ස්වාමීන් වහන්සේලා උදෙසා ප්‍රණීතව දන්දීම නැවැත්තුවේ නැහැ. ධර්මය සඳහිරු සේ බබළනවා.</Content>
    <Content name="book10chapter7" translatable="false">අග්ගඤ්ඤ සූත්‍රයේ සඳහන් වෙනවා, ලෝකය නැවත හටගැනීමෙන් පසුව, මුලින් ම මනුෂ්‍ය සමාජයට පාලකයෙක්, රජකෙනෙක් පත්වුණේ කොහොමද කියලා. ආභස්සරා බ්‍රහ්ම ලෝකයෙන් ආලෝක සංඥාවෙන් පැමිණි, සමාධිය ආහාරය කොටගත් බ්‍රහ්මයින්, රස පොළොවේ රසය කෙරෙහි තෘෂ්ණාවෙන්, රස පොළොවේ කුළුඳුලේ හටගත් බිම් පපඩම්, මීපැණි රසැති තම්පලා, මහපොළොව මත ඉබේ හටගත් ඇල් සහල් කෙරෙහි තෘෂ්ණාවෙන්, මේවා වැඩිවැඩියෙන් අයිතිකොට ගැනීමට යැම හේතුවෙන්, බලවත් කෙනා දුබලයාගේ දෙය අයිතිකොට ගැනීමට යැම හේතුවෙන්, නැති කෙනා ඇති කෙනාගෙන් සොරාගැනීම හේතුවෙන් ඇති වූ අර්බුදයට පිළියමක් වශයෙන්, ජනතාව එකතුව තමන් අතර සිටින ආයුෂ, වර්ණය, සැපය, බලය වැඩි ම පුද්ගලයා තම පාලකයා වශයෙන් තෝරාගත්තා. මොහු මිනිස් ප්‍රජාවගේ පළමු පාලකයා වෙනවා. මේ පාලකයාගේ නඩත්තුව සඳහා සෑම පුද්ගලයෙක් ම තම අස්වැන්නෙන් සුළු කොටසක් ලබාදීමට එකඟවෙනවා. මෙය රාජ්‍ය බදු ක්‍රමයේ ආරම්භය වෙනවා. මනුෂ්‍ය ප්‍රජාව ඇති වූ දා පටන් ම පාලකයා කියන්නේ පිනේ ඵලයක් ම යි.zඅතීතයේ ජීවත් වූ කොසොල් රජතුමා, බිම්බිසාර රජතුමා, උදේනි රජතුමා, අජාසත්ත රජතුමා තමන්ට පෙර පින නිසා ම ලැබුණු සම්පත්, සැපයන් සුව සේ පරිහරණය කළා; රජ මාළිගාවල ජීවත් වුණා; මිල අධික ම අජානීය අසුන්, ඇතුන් පරිහරණය කළා. මේ සෑම රජ කෙනෙකුට ම රූමත් අන්තඃපුර බිසෝවරු සිටියා. මේ බිසෝවරුන් අයිතිකොට ගැනීමේ දී රජතුමාට සම්මත විනයක් තිබුණා. තමන් රජු ය කියලා රජවරු මේ විනය කඩ කළේ නැහැ. ස්වාමිපුරුෂයා ජීවතුන් අතර සිටින කිසි ම කාන්තාවක් රජවරු තම අන්තඃපුරයට ගත්තේ නැහැ. මේ සෑම රජකෙනෙක් ම බුදුරජාණන් වහන්සේව සමීපව ඇසුරු කළ අය යි. ඒත් බුදුරජාණන් වහන්සේ කිසි ම අවස්ථාවක දී රජවරු ලබන මේ සැපසම්පත් විවේචනය කළේ නැහැ; අන්තඃපුර වසාදමන ලෙස බලපෑම් කළේ නැහැ. බුදුරජාණන් වහන්සේ දන්නවා මේ හැම සැප සම්පතක් ම අතීත කුසල් සංස්කාරයන්ගේ ඵලයන් ය කියලා. රාජ්‍ය වංශයට උරුම සම්ප්‍රදායන්ට බුදුරජාණන් වහන්සේ ගර ැ කළා. බුදුරජාණන් වහන්සේ මේ සෑම රජ කෙනෙකුට ම තෙරුවන් කෙරෙහි ඇති ශ්‍රද්ධාවේ වටිනාකම පැහැදිලි කළා. ශීලයේ, දානයේ වටිනාකම පැහැදිලි කොට අවවාද අනුශාසනා කළා. බිම්බිසාර රජතුමාගේ ඛේමා අගබිසව රාජ සම්පත් හැරදමා උතුම් අරහත් උත්තමාවියක් බවට පත්වුණා. උදේනි රජතුමාගේ සාමාවතී බිසව සෝවාන් ඵලයට පත්ව සිටි අන්තඃපුර බිසවක්. කොසොල් රජතුමාගේ මල්ලිකා බිසව නිරතුරුව ම බුදුරජාණන් වහන්සේගෙන් අවවාද අනුශාසනා ලැබුව බිසවක්. මේ කිසි ම තැනක බුදුරජාණන් වහන්සේ වැරැද්දක් දැක්කේ නැහැ.zදඹදිව සෑම රාජ්‍යයක ම ප්‍රසිද්ධ ගණිකාවක් සිටියා. මේ ප්‍රසිද්ධ ගණිකාව රාජ්‍යයට සම්පතක්, ගෞරවයක් හැටියට යි එදා ජනයා දැක්කේ. ඇයගේ රූමත්භාවය නිසා ම රාජ්‍යයේ ජනප්‍රියභාවය වැඩිවුණා. මෙවැනි ප්‍රසිද්ධ ගණිකාවක් තමයි, අම්බපාලිය. ඇය බුදුරජාණන් වහන්සේ ප්‍රමුඛ මහා සංඝරත්නයට තම නිවසේ දානයකට ආරාධනා කළා. බුදුරජාණන් වහන්සේ ඇයගේ දානය සතුටින් භාරගත්තා. මේ බව දැනගත් ලිච්ඡවී කුමාරවරු, අම්බපාලියගේ දානය ප්‍රතික්ෂේප කොට තම දානය පිළිගන්නා ලෙස බුදුරජාණන් වහන්සේගෙන් ඉල්ලා සිටියා. බුදුරජාණන් වහන්සේ එම ඉල්ලීම ප්‍රතික්ෂේප කොට අම්බපාලියගේ දානයට වැඩම කළා. අම්බපාලිය ප්‍රසිද්ධ ගණිකාවක් වුවත් බුදුරජාණන් වහන්සේ ඇය තුළින් ඇයගේ රූමත්භාවය, ධනසම්පත් සේ ම ගණිකාවක් වීම ද දැක්කේ සංස්කාරයන්ගේ ඵලයන් හැටියට යි.zපිංවතුන්ලාට කුසල්, අකුසල් සංස්කාරයන්ගේ විපාකයන් මතුකොට පෙන්වා දෙන්නේ සම්මා දිට්ඨියේ අර්ථය යි. ඔබ තුළ සම්මා දිට්ඨියේ අර්ථයන් දුර්වල නම්, මේ කාරණා නිවැරදිව හඳුනාගන්න බැරිවෙනවා. ලෝකයේ මිථ්‍යා දෘෂ්ටියෙන් පෝෂණය වුණ, යම් යම් දේශපාලන මතවාදයන් තිබෙනවා. එම මතවාදයන් විසින් ලෝකයට උගන්වන්නේ රජතුමාත්, කම්කරු පිංවතාත් සම මට්ටමක තිබිය යුතුයි කියලා; සම අයිතිවාසිකම් භුක්ති විඳිය යුතු ය කියලා. මෙවැනි මිථ්‍යා දෘෂ්ටික මතවාදයන්, පිංවතුන්ලාව මුළාකිරීමටත්, පිංවතුන්ලා තුළ ද්වේෂය ඇතිකිරීමටත් හොඳ පොහොරක් වෙනවා. නමුත් එවැනි මතවාද බුද්ධාගම විසින් දැඩි සේ ප්‍රතික්ෂේප කරනවා.zයම් පිංවතෙක්, තවත් පිංවතෙක් විඳින සැපය විවේචනය කරනවා නම්, ඔහු විවේචනය කරන්නේ උතුම් සද්ධර්මයේ අර්ථයක් ම යි. සමාජය තුළ ජීවත්වෙන, ආයුෂ, වර්ණය, සැපය, බලය සහිත, සිල්පද ආරක්ෂා කොටගෙන එම සැපයන් භුක්ති විඳින පිංවතුන්ලා දකිනකොට, පෙර පුණ්‍ය ශක්තියේ ස්වභාවය යි අපි දකින්නේ. ලෞකික සම්මා දිට්ඨියේ අර්ථයන්ගේ ජීවමාන සාධකයනුයි ඔබ දකින්නේ. මෙවැනි සැප විඳින පිංවතුන් බෞද්ධ වේවා, අබෞද්ධ වේවා ඔවුන් පින ගැන වටිනා පාඩමක් සමාජයට කියලා දෙනවා.zපිංවත් ඔබ අනුන් විඳින සැපයට ඊර්ෂ්‍යා කරන්න එපා; ද්වේෂ කරන්න එපා. එවැනි අකුසලයන්ට අන්‍යයන්ව ද පොළඹවන්න, උසිගන්වන්න එපා. පුද්ගලයෙක් විඳින සැපයට හේතුව ධර්මානුකූලව හඳුනාගෙන, ඔබත් සැපයට අදාළ සංස්කාරයන් ජීවිතයට එකතු කරගන්න.</Content>
    <Content name="book10chapter8" translatable="false">බුදුරජාණන් වහන්සේ දේශනාකොට වදාළ කුසල් සංස්කාරයන්ට අදාළ ධර්මයන් නො දන්නා නිසා ම මිථ්‍යා දෘෂ්ටිය පෝෂණය කරමින්, කර්මය-කර්මඵල විශ්වාසයන්ට පහරදෙමින්, දානයේ, ශීලයේ ආනිශංස කෙරෙහි විශ්වාසයෙන් බැහැර වෙමින්, තෙරුවන්ට ගරු නො කරන, සද්ධර්මයක් ශ්‍රවණය නො කරන, පන්සලකට, ආරණ්‍යයකට නො යන, සම්මා සම්බුද්ධ ශාසනයේ වටිනාකම ගැන දශමයක්වත් නො දන්නා පිංවතුන්, මිථ්‍යා දෘෂ්ටියේ ඵලයන්, ධනාත්මක වටිනාකම් හැටියට සමාජගත කිරීමේ මාරපාක්ෂික ක්‍රියාදාමයන්, පිංවත් ඔබ විසින් නුවණින් හඳුනාගැනීම, ඔබේ සම්මා දිට්ඨියේ අර්ථයන් දියුණුකොට ගැනීමට ඔබට පහසුවක් වෙනවා.zසම්මා සම්බුද්ධ ශාසනයට හිතැති ගිහි පිංවත් ඔබ, ඔබේ ජීවිතයේ ප්‍රමුඛතාවය, මේ උතුම් සම්මා සම්බුද්ධ ශාසනයේ අර්ථයන්ගේ පෝෂණය උදෙසා ම ලබාදෙන්න. සමාජයේ ජීවත්වෙන ලොකු කුඩා කවුරුන් වේවා, ඔහු තෙරුවන් කෙරෙහි ශ්‍රද්ධාවක් නැති කෙනෙක් නම්, පන්සලකට, ආරණ්‍යයකට නො යන කෙනෙක් නම්, ශීලයට වටිනාකමක් නො දෙන, සංඝරත්නයට දන් නො දෙන කෙනෙක් නම්, සම්මා සම්බුද්ධ ශාසනයේ ආරක්ෂාවට මූලිකත්වය නො දෙන කෙනෙක් නම්, පිංවත් ඔබ කරුණාකර ඔහු සමඟ නො ගැටෙන්න. ඔහු තුළින් මිථ්‍යා දෘෂ්ටිකභාවයේ හැඩරුව හඳුනාගන්න. එම පිංවතුන්ගේ අදහස්වලට වටිනාකමක් දෙන්න එපා. එවැනි පිංවතුන්ලාව මඟහැර යන්න ය කියලා බුදුරජාණන් වහන්සේ දේශනා කරනවා. ඔබ නො දන්නාභාවය නිසා ම, ආවේගශීලීභාවය නිසා එවැනි මිථ්‍යා දෘෂ්ටික අදහස්වලට අනුකූලත්වය දැක්වුවහොත් ඔබ තුළත් නැති ලෝභ සිත් ඇතිවෙනවා; නැති ද්වේෂ සිත් ඇතිවෙනවා; නැති මෝහ සිත් ඇතිවෙනවා. අවසානයේ අනුන්ගෙන් පළිගැනීමට ගොස් තමන් සකස් කරගන්නා අකුසල් හේතුවෙන් තමා නො දැනුවත්ව තමාගෙන් ම පළිගන්නවා.zබුදුරජාණන් වහන්සේ දේශනා කරනවා, “මහණෙනි, යම් දවසක් එනවා, මහා සාගරය වියළී සිඳී යනවා. මහපොළොව අළු දුහුවිලි ගොඩක් වෙනවා. මේ සියල්ල ම මේ ආකාරයෙන් වියළී, සිඳී ගියත්, සත්වයාගේ කර්මය නම් සිඳී, වියළී නිමාවට පත් නො වෙනවා”ය කියලා.zභික්ෂුවක් උතුම් සමාධියෙන් පසුවෙනකොට, උන්වහන්සේට ලෝකයේ එක් විනාශකාරී ස්වභාවයක් අරමුණු වෙනවා. උන්වහන්සේට දේශසීමා, සීමාමායිම්, තාප්ප, වැටකඩොලු කිසිවක් නැති මහපොළොවක් අරමුණු වෙන්නේ. ගහක් කොළක්, කන්දක්, ගල්පරයක් නැති, ඇළක් දොළක්, ගංගාවක්, මහසාගරයක් නැති මහපොළොවකුයි අරමුණු වෙන්නේ. මුළු පරිසරය ම දුමෙන් වැහිලා. දුම තුළින් භික්ෂුවට පරිසරය විනිවිද පෙනෙනවා. තද කළු විෂම දුමක් නොවේ තිබෙන්නේ. ළා කළු සහ අළු පැහැති දුමක් පෙනෙන්නේ. තදින් පිච්චී ගිය කුට්ටි කුට්ටි කොටස් හැටියට ආකාශයේ කෑලි කඩාගෙන වැටෙනවා. ඒවා කැඩී ඒවා ආකාශය තුළ දී ම අළු දුහුවිලි බවට පත් වී පරිසරයට, මහපොළොවට එකතුවෙනවා. මෙම කඩාවැටෙන කුට්ටි භික්ෂුවට පෙනෙන්නේ, යම් ඝන දෙයක් හොඳට ම දැවුණාට පසුව සකස්වෙන අළු කුට්ටි ස්වභාවයට. එවැනි අළු කුට්ටි දහස් ගණනක් භික්ෂුවට දර්ශනය වෙනවා. පරිසරය තුළ වේගවත් ක්‍රියාකාරීත්වයක් සිද්ධවෙනවා, ස්වභාවිකව ම. අළු දුහුවිලි විනා, අඟුරු කැබැල්ලක දෙයක්වත් භික්ෂුවට අරමුණු වෙන්නේ නැහැ. පස් කැබැල්ලක්වත්, ගල් කැබැල්ලක්වත් අරමුණු වෙන්නේ නැහැ. සියල්ල පිළිස්සී ගොසින්. සියල්ල අළු දුහුවිලි ලෙසයි පෙනෙන්නේ. භික්ෂුවක් උතුම් සමාධියෙන් දැකපු මේ දර්ශනය, අතීතයේ සිදු වූ කල්ප විනාශයක අවසාන ජවනිකාවක් කියලයි එම භික්ෂුව විශ්වාස කරන්නේ. භික්ෂුවක් දකින මේ කල්ප විනාශයේ දී, මුළුමහත් මහපොළොව ම සමතලා බිමක් බවට පත්වෙනවා. ගල්, කඳු පවා දැවී අළු බවට පත්වෙලයි තිබෙන්නේ.zමේ දර්ශනය දැකීමට පෙර භික්ෂුව සිතාගෙන සිටියේ යොදුන් අසූහාරදහසක් ගැඹුරු මහා සාගරයේ පිහිටි මහාමේරු පර්වතය, මහා සාගරය ම සිඳී, ගිනිගෙන විනාශ වුණාට පස්සේ, සිඳීගිය මහා සාගරය තුළ ගැඹුරු අගාධයක් ලෙසින් පෙනෙනවා ය කියලා. එහෙත් භික්ෂුව උතුම් සමාධියෙන් දකින්නේ, මුළු මහා සාගරය ම සිඳීගියත්, එම සිඳීගිය මහා සාගරයේ යොදුන් අසූහතරදහසක් වූ ගැඹුර, අළුවලින් පිරීගොස් තිබූ ආකාරයක්. මොකද ජලය සිඳුණු සාගරයක් භික්ෂුවට අරමුණු වෙන්නේ නැහැ. සමතලා පොළොවක් පමණයි අරමුණු වෙන්නේ. ඒ කියන්නේ ජලය සිඳී ගිය මහා සාගරයේ හිස් ස්වභාවය, මහාමේරුව ගිනිග ැනීම නිසා කඩාවැටෙන අළුවලින් පිරීගොස් මුළුමහත් පොළොව ම සමතලා බිමක් වශයෙනුයි භික්ෂුවට අරමුණු වෙන්නේ.zමෙතැනදී භික්ෂුව අත්දැකීමෙන් දකිනවා, මහාමේරු පර්වතයත්, මුළු මහපොළොවේ ස්වාභාවික පරිසරයත් ගිනිගෙන විනාශ වීමෙන් පසුව, බොහොම ඝන අළු තට්ටුවක් මහපොළොව මතුපිට සමතලා ආකාරයට පිහිටනවා කියලා. මහපොළොව සහ සිනේරු පර්වතයේ ගල්, වැලි, පස් සහිත රස පොළොවේ සාරය ඉරවල් හතක උෂ්ණත්වයෙන් පිච්චී, මහපොළොව මත ඇතිවන ඝන අළු තට්ටුවයි, ඉනික්බිති මහා වැසි පතිත වී ඇතිවෙන රසායනික හෝ ස්වාභාවික වෙනත් ක්‍රියාවලියක් නිසා, රසැති යෝගට් එකක් සේ මහපොළාව මත මිදෙන්නේ. මෙවන් හේතුඵල ධර්මයන්ගේ විස්මිත යථාර්ථයක් වූ කල්ප විනාශයකුයි තම සමාධියෙන් එම භික්ෂුව දර්ශනය කර ගත්තත් එම දර්ශනය එම භික්ෂුවට තවත් එක් අතීත පංචඋපාදානස්කන්ධයක් පමණක් ම යි. දැක්කා කියන තැන එම භික්ෂුව නැවතිලා, එය හුදු හේතුඵල ධර්මයක්. බුදුරජාණන් වහන්සේට නමස්කාර වේවා! ඔබ වහන්සේ ම යි මාර්ගය වූයේ.zභික්ෂුව අතීත කල්ප විනාශයන් පිළිබඳව යම් චිත්‍රයක් ඔබට සටහන් කළේ, මේ සංස්කාරයන්ගේ අනිත්‍යභාවය මතුකොට පෙන්වන්න. කල්ප විනාශයේ උෂ්ණත්වය, දුම, කෑලි පිපිරී මහාමේරුව අළු කුට්ටි වශයෙන් මහපොළොව මතට කඩා වැටීම කියන කාරණය භික්ෂුවට සිහිපත් වෙන්නේ, ඒ කටුක, වියළි, උණුසුම් පරිසරය තුළ පිංවත් ඔබත් මමත් පිච්චි පිච්චී අමනුෂ්‍යයන් හැටියට වින්දා වූ දුක යි. කෝටි ප්‍රකෝටි කීයක් සත්වයින් මේ දුක්ගිනිවලට පිච්චෙමින්, මැරෙමින්, ඉපදෙමින් දුක්විඳින්න ඇති ද? පිච්චීම වැඩිවෙනකොට අකුසල මූලයන් වැඩිවෙනවා. අකුසල මූලයන් වැඩිවෙනකොට මරණය වේගවත් වෙනවා. නැවත නැවත මේ ක්‍රියාවලිය ම සිදුවෙනවා. කල්පයක්තුළ කරගත්තා වූ මහාමේරු පර්වතය වැනි අකුසල් කන්දක් සත්වයාට කල්ප විනාශයක දී විපාක දෙනවා. පිංවත් ඔබ කලකිරෙන්න. අසාධාරණ ලෝකයක් මේක. මනුෂ්‍යකමක් නැති ලෝකයක් මේක. කෘතවේදීත්වයක් නැති ලෝකයක් මේක. අසත්පුරුෂ මාරයාට අයිති ලෝකයක් මේක. සශ්‍රීකභාවය, ධනවත්භාවය, රූමත්භාවය, උගත්භාවය, කුලවත්භාවය පෙන්වලා, ඒවා කෙරෙහි කාමච්ඡන්දයන් සකස්කොට දීලා, අකුසලයට යොමුකරලා, කල්ප ගණන් සුගතිය-දුගතිය අතර දෝලනය කරලා, අවසානයේ පුච්ච පුච්චා මරාදමනවා.</Content>
    <Content name="book10chapter9" translatable="false">තෘෂ්ණාවෙන් පෝෂණය වුණ විඤ්ඤාණය නමැති වදකයා කල්‍යාණ මිතුරෙක් සේ ඔබව පෝෂණය කරනවා. තමා තුළින් ම සතුරා, වධකයා පෝෂණය කරමින් සතුරා හැටියට දකින්නේ බාහිර රූපයක් ම යි. භික්ෂුව ඔබට උදාහරණයක් දක්වනවා. කෙනෙක් පිංවත් ඔබට චෝදනාවක් කරනවා. ඔබ ඔහුත් සමඟ සන්ඩුවට යනවා. අනුන්ගේ ක්‍රියාවක් ඔබේ කර පෙන්වා ඔබව අකුසලයට යොමු කළේ ඔබ තුළ සැඟවී සිටි වධකයා ම යි. වධකයා නිරතුරුව ම ඵස්සය ළඟ නැවතී ඵස්සය තෘෂ්ණාවෙන් තෙත්කර දෙනවා. දැන් ඔබ සැප වේදනාවත්, දුක් වේදනාවත්, උපේක්ෂා සහගත වේදනාවත් තුරුල්කර ගන්නවා. වධකයා දුක්, සැප, උපේක්ෂා වධයන් දෙමින් භවයෙන් භවයට පටිච්ච සමුප්පන්නව ගමන් කරනවා. භික්ෂුවගේ ගිහිකාලයේ ‘වදකය’ මට බොහෝ ම කාරුණික, මෛත්‍රී සහගත සුරතල් අදහස් ඉදිරිපත්කර තිබෙනවා.z“දැන් ම පැවිදිවෙන්න එපා. කසාදයක් බැඳලා දෙදෙනා ම එකට පැවිදිවෙන්න. අවුරුදු හැට පිරුණාට පස්සේ පැවිදිවෙන්න. පැවිදිවෙන්න අවශ්‍ය නැහැ. හොඳින් ජීවත්වුණාම ඇති. කසාද බැඳලා දරුවෙක්ව පැවිදි කරවන්න.” තමා තුළ ම සැඟවී සිටි වධකයා භවගමනේ පටිච්ච සමුප්පන්නව, මාව වධයට පමුණුවන්න මොන තරම් සුරතල් වදන් කියලා තිබෙනවා ද? ආදරය පෙන්වලා වධකයා කල්ප කොච්චරකට ඔබව පුච්චලා දමන්න ඇති ද?zඑක්තරා තීරණාත්මක රාත්‍රියක දී වධකයා භික්ෂුවට බොහෝම ලස්සන අදහස් දෙනවා. එම අදහසේ ආදරය, ළෙන්ගතුබව, කරුණාව හොඳින් තවරලයි තිබුණේ. වධකයා භික්ෂුවට කියනවා, “නිවීම උදෙසා ඔබ ජීවිතය මරණයට දමන්න එපා. ඔබ මේ ව්‍යායාමයේ දී අපවත් වුවහොත් ඔබට නිවන අහිමිවේ” ය කියලා. භික්ෂුව මේ වෙලාව වෙනකොට වධකයාව හඳුනාගෙනයි සිටින්නේ. ඒ හඳුනාගැනීම තුළින් වධකයා බැසගෙන සිටිනවා ය කියලා භික්ෂුව අවබෝධයෙන් ම දන්නවා. බොහෝ ම සියුම්ව අතුරේ යන ගමනක්. ඥාන දර්ශන තුළින් රූපය කෙරෙහි තෘෂ්ණාව බිඳදැමූ තැනදී වධකයාට, ඒ කියන්නේ විඤ්ඤාණයට බැසගැනීමට ඇති මව්භූමිය අහිමි කළා වෙනවා. එතැනදී පිරිනිවීමත් සමඟම වධකයාට නිවීයන්නයි සිද්ධවෙන්නේ.zකොයි තරම් ලස්සන, සුන්දර ධර්මයක් ද? කල්ප කෝටි ගණන් පටිච්ච සමුප්පන්නව ගලාගෙන පැමිණි දුකක්, එක සිතුවිල්ලකින් නිවාදමනවා. සත්වයාට සැපයට මඟ කියන මෙවන් ධර්මයක් මේ ලෝකය තුළ නොමැති බව නුවණින් දකින්න. මේ උතුම් ධර්මය එක දිනක් හෝ ලෝක සත්වයාට යහපත පිණිස, සැපය පිණිස සුරක්ෂිතව තැබීමට ඔබත් ධර්මය තුළින් ම කැපවෙන්න. ක්‍රමානුකූලව බෞද්ධ ජනතාව ශ්‍රද්ධාවෙන් බැහැරව යන විට හේතුඵල ධර්මයන් නිසා ම මේ උතුම් බිමේ අන්‍ය ආගමික පිංවතුන්ගේ ගහනය වැඩිවෙනවා. අනාගතයේ මේ පිංබිමේ පහළවෙන පාලක පිංවතුන්ලාට අන්‍ය ආගමික පිංවතුන්ලාගේ සහයෝගයෙන් තොරව පවතින්න බැරිව යනවා. උතුම් සද්ධර්මයට හිතැති පාලක පිංවතුන් අන්‍ය ආගමික පිංවතුන්ගේ සහයෝගයෙන් දුර්වල කර දමනවා. මේවා හේතුඵල ධර්මයන්. කා සමඟවත් ගැටෙන්න, චෝදනා කරන්න අවශ්‍ය නැහැ. උතුම් සද්ධර්මයේ අර්ථයන්ගේ ආරක්ෂාව උදෙසා පිංවත් ඔබ කවදාකවත් කිසිවෙක් සමඟ ද්වේෂයක් ඇතිකරගන්න එපා. ධර්මය උදෙසා කවදාකවත් ගල් කැබැල්ලක්වත් අතට ගන්න එපා. අධර්මයෙන් ධර්මය ජයගන්න හදන්න එපා.</Content>
    <Content name="book10chapter10" translatable="false">පිංවත් ඔබ සම්මා දිට්ඨියේ අර්ථයන් තුළ ශක්තිමත් වෙන්න. හේතුඵල ධර්මයන් නිසා ම ඔබට ලැබෙන ආයුෂ, වර්ණය, සැපය, බලයට ඇලෙන්න එපා. ආයුෂ, වර්ණය, සැපය, බලයට ඊර්ෂ්‍යාකරන්න එපා; ද්වේෂ කරන්න එපා. ඒ හේතුවෙන් පළිගන්න එපා. සම්මා දිට්ඨියේ අර්ථයන් තුළ සිටිමින් ම ඉහත අර්ථයන් විග්‍රහ කරගන්න දක්ෂ වෙන්න.zමාර්ගඵල ලැබීමට පෙරාතුව මේ ධර්මයන් අපි දැනගත යුතු යි. එසේ නො වුණහොත් මාර්ගඵලත්, ධර්මයත් දෙක ම අපට අහිමි වෙනවා. ලෝකය නැවත හටගන්න මුල්කාලයේ පටන් පාලක පන්තියත්, පූජක පක්ෂයත්, ව්‍යාපාරික, ගොවි, කම්කරු පන්තියත් මේ ලෝකයේ සිටියා. ඒ ඒ පන්තීන්ට පෙර පින සහ පව් නිසා ලැබෙන සැපයේ විවිධත්වය සම්මා දිට්ඨියේ අර්ථයන් තුළින් දකින්න ඕන. කම්කරු පන්තියේ මහත්මයෙකුට රටක පාලකයෙක් වෙන්න අවශ්‍ය කුසලයේ මාර්ගය උතුම් සම්මා සම්බුද්ධ ශාසනයේ අර්ථය තුළයි තිබෙන්නේ. එම නිසා සැපයට කැමති වීමෙන් ඔබ ඔබේ ආරක්ෂක ඉලක්කය කරගත යුත්තේ සම්මා සම්බුද්ධ ශාසනය යි.zභික්ෂුව මේ සටහන ලියන්නේ ලෞකික සම්මා දිට්ඨියේ අර්ථයන් ඔබට පැහැදිලි කර දීමට යි. ඒ තුළින් අනතුරු නුවණින් දැකලා ධර්ම මාර්ගය තුළ අප්‍රමාදීභාවය ඇතිකරගන්න. එක රැයකින් හුඟක් දේවල් වෙනස්වෙලා යන්න පුළුවන්, විනාශවෙලා යන්න පුළුවන්. කොසොල් රජතුමාගේ දරුවෙක් වූ විඩූඪභ කුමාරයා ශාක්‍ය වංශය සමඟ ඇතිකරගත් වෛරයක් නිසා ශාක්‍ය වංශයෙන් පළිගන්න හමුදා සේනාවන් අරගෙන කිඹුල්වතට යනවා. මේ කාරණය දිවැසින් දැකලා, බුදුරජාණන් වහන්සේ තමන් උපන් ශාක්‍ය වංශය කෙරෙහි කරුණාවෙන් විඩූඪභ කුමාරයා සේනාව සමඟ ගමන් කරන අතරමඟට වැඩම කරලා, මෛත්‍රී ආනිශංස පහදා දීලා විඩූඪභ කුමාරයා සහ සේනාව ආපසු හරවා ඇරියා. නැවත කාලයක් ගියාට පස්සේ විඩූඪභ කුමාරයාට පරණ වෛරය මතක් වෙලා ශාක්‍ය වංශය විනාශකර දැමීමට සේනාව අරගෙන කිඹුල්වතට යනවා. දෙවැනි වරත් බුදුරජාණන් වහන්සේ අතරමඟට වැඩම කරලා කුමාරයාට ද්වේෂයේ ආදීනව පහදලා දීලා ආපසු හරවා යැවුවා. නැවත කාලයක් ගියාට පස්සේ විඩූඪභ කුමාරයාට ශාක්‍ය වංශය කෙරෙහි පරණ වෛරය මතක් වෙලා සේනාව අරගෙන කිඹුල්වතට යනවා. තුන්වැනි වතාවේ බුදුරජාණන් වහන්සේ දිවැසින් බලනවා, දෙවතාවක් ම විඩූඪභ කුමාරයාට අවවාද කරලත් ඇයි මේ විදිහට ඔහු ශාක්‍ය වංශිකයන්ව සමූල ඝාතනය කරන්නට යන්නේ කියලා. බුදුරජාණන් වහන්සේ දකිනවා ශාක්‍යයන්ගේ අතීත ප්‍රාණඝාත අකුසල කර්මයක් විපාක දීමටයි සූදානම් වෙන්නේ කියලා. බුදුරජාණන් වහන්සේ හේතුඵල දැකලා තුන්වැනි වතාවේ විඩූඪභ කුමාරයා නවත්වන්න වැඩියේ නැහැ. විඩූඪභ කුමාරයා ද්වේෂයෙන් මුළු ශාක්‍ය වංශය ම මරා විනාශකොට දැම්මා.zබුදුරජාණන් වහන්සේ කාලය, දීපය, දේශය, කුලය, මව යන පස්මහ බැලුම් බලා උපන් ශාක්‍ය වංශයත්, බුදුරජාණන් වහන්සේ ජීවමානව සිටිය දී ම විනාශ වී ගියා නම් එතැන තමයි අප ඉගෙනගත යුතු ධර්මය. සියලු සංස්කාරයෝ අනිත්‍ය යි. එක ම විසඳුම ධර්ම මාර්ගය තුළ අප්‍රමාදීභාවය යි. අප්‍රමාදී නො වුවහොත් අපව විනාශවෙලා යාවි. ඒ දෙසටයි හේතුඵල ධර්මයන් ක්‍රියාත්මක වෙන්නේ.zභික්ෂුවක් උතුම් සමාධියෙන් පසුවෙද්දී සශ්‍රීක දිව්‍යතලයක ජීවත්වන දිව්‍යාංගනාවක් අරමුණු වෙනවා. ඇය සුදෝසුදු ප්‍රභාෂ්වර දිව්‍යාංගනාවක්. සුදු පාට හැර වෙන වර්ණයක් ඇගේ දිව්‍ය ශරීරයේ නැහැ. ඇය ප්‍රභාෂ්වර සුදු දිලිසෙන වස්ත්‍රයකිනුයි සැරසී සිටින්නේ. එය හරියට මඟුල් දිනයට මනාලියන් අඳින දිගු සුදු ගවුමක් වගෙයි. ඇගේ කෙස්කළඹ දණහිසින් පහළට වැටී තිබෙනවා. ඒ කෙස්කළඹ සිනිඳු, දිලිසෙන සුදෝසුදු කෙස්කළඹක්. හිසකෙස්වල කළු පැහැයක් නැහැ. ඒත් ඒ කෙස්කළඹේ කාන්තිය, ජීවය පිරිලා. ඇගේ ඇසේ කළු ඉංගිරියාවත් සුදු පැහැතියි. ඇසෙන් ආලෝකය පිටවෙනවා. එයත් සුදු පැහැතියි. ඇය හිරුරැස් සේ දීප්තිමත් සුදෙන් බබළන දිව්‍යාංගනාවක්; පංච කල්‍යාණියක්. ඒ දිව්‍යාංගනාව වෙන කවුරුත් නෙමෙයි, විහාරමහා දේවියගේ දිව්‍ය උපත යි. ඇය මෙවන් අසිරියක් ලබන්නේ ගැමුණු පුතාට සම්මා සම්බුද්ධ ශාසනය ආරක්ෂා කරගන්න දුන් ගුරුහරුකම් නිසා ම යි; ආරක්ෂා කොටගත් සම්මා සම්බුද්ධ ශාසනයේ අර්ථය ජීවිතයට එකතු කොටගත් නිසා ම යි. මේ මොහොතේ සශ්‍රීක දිව්‍යතලයක දිව්‍යසැප අත්විඳින දුටුගැමුණු දිව්‍ය කුමරු, විහාරමහා දේවී සුදෝසුදු දිව්‍යාංගනාව ඔබට පෙන්වන ආදර්ශය වන්නේ සියලු මනුෂ්‍යයන්ට මෛත්‍රිය කරුණාව දක්වමින්, ශාසනික අර්ථයන් ද රැකීමේ දක්ෂතාවය පිංවත් ඔබට ද සශ්‍රීක දිව්‍යසැපයට හේතුවක් වන බව යි.zභික්ෂුව මේවා ඔබට සටහන් කරන්නේ, සම්මා සම්බුද්ධ ශාසනයේ අර්ථයන් ආරක්ෂා කරලා ඔබටත් සශ්‍රීක දෙවියන් දිව්‍යාංගනාවන් අතරට යන්න කියලා ආරාධනා කරන්න යි. එසේ නො වී, සම්මා සම්බුද්ධ ශාසනය යනු කුමක්ද යන්න හරිහැටි නො දන්නාකම හේතුවෙන් ම, පංච නීවරණයන්ට යටවීමෙන් හෝ අප අතින් උතුම් ශාසනික අර්ථයන් දුර්වල වීමට උපක්‍රම, ක්‍රමවේදයන් සකස් වුණොත් ඉන් ඔබට සිදුවන හානියත් සුළුපටු නැහැ. භික්ෂුවට මැවිලා පෙනෙනවා, මුළු ශරීර අභ්‍යන්තරය ම පිච්චෙමින් මතුවෙන, ලොකු කළයක් වැනි ගිනි ජාලාවක් තම කිඹුල් කටක් වැනි කටින් නිරතුරුව ම පිටකරමින්, පිච්චීමේ මරණීය වේදනාව, සෑම තත්පරයක දී ම අත්විඳින දේවදත්ත නිරිසතා නිරිදුක් විඳින අවීචි මහා නිරයේ තව ඕනෑ තරම් ඉඩකඩ ඉතිරි වී තිබෙනවා ය කියන කාරණය.</Content>
    <Content name="book10chapter11" translatable="false">පිංවත් ඔබ විවේකීව සිටින විට සිතත් සමඟ පිළිසඳරේ යෙදෙන්න. මොකක්ද මේ ජීවිතය? අම්මලා, තාත්තලා, ආච්චිලා, සීයලා මැරිලා යනවා. පුතාලා, දුවලා, මුණුබුරෝ, මිණිබිරියෝ ලොකු මහත් වෙනවා. මම කවදා මැරෙයි ද? කොයි ආකාරයෙන් මැරෙයි ද? මැරිලා නැවත කොතැනක ඉපදෙයි ද? සතර අපායකට වැටුණොත් කල්ප කීයක් එම දුක විඳින්න වේවි ද? එදාට මට අද වගේ අම්මෙක්, තාත්තෙක්, දුවෙක්, පුතෙක්, බිරිඳක්, සැමියෙක් කොයින් ද? එදාට තිරිසන් සතෙක් මගේ අම්මා වුණොත්, ප්‍රේතයෙක් මගේ තාත්තා වුණොත්, ගසක අත්තක්, පොළොවක තුඹසක්, තණපිටියක තණගොල්ලක්, කැලයක දියකඩිත්තක් මගේ නිවස වුණොත්, ප්‍රේත ගුබ්බෑයමක් මගේ නවාතැන වුණොත් මොන අවාසනාවක් ද? එය මොන දුකක් ද? මේ දුකේ නැවතීම කොතැන ද? නැවතීමේ ආරම්භය කොතැන ද?zපිංවත් ඔබ විවේකීව සිටින විට මේ ආකාරයෙන් සිතත් සමඟ පිළිසඳරේ යෙදෙන්න. එය හොඳ ප්‍රවේශයක් වේවි, මේ දුක නැවතීමේ ආරම්භයක් මතුකොටගන්න.zදුකේ ආරම්භය තෘෂ්ණාව ය කියලා බුදුරජාණන් වහන්සේ දේශනා කරනවා. පටිච්ච සමුප්පන්න ක්‍රියාවලිය තුළ ගමන් කරන සමස්ත සත්ව ප්‍රජාවේ ම නිර්මාණකරු වෙන්නේ තෘෂ්ණාව යි. තෘෂ්ණාව කියන එක ම කාරණයෙන් දුක ලෝකයට බැඳිලා තිබෙනවා. ඵස්සය අසල නිතර ගැවසෙමින්, ආස්වාදයේ රසයට මුවාවෙමින් තෘෂ්ණාව විසින් ලෝකය නැවත නැවත නිර්මාණය කරනවා.zවරෙක බ්‍රහ්මයෙක්, තවත් වරෙක දෙවියෙක්, තවත් වරෙක මනුෂ්‍යයෙක්, තවත් වරෙක සතර අපායේ සත්වයෙක්. අනේකවිධ අපූරු රූරටා තෘෂ්ණාව විසින් ලෝකය තුළ උපද්දනවා. දුක විවෘත වූ ලෝකය තුළ, දුකට හේතුව වූ තෘෂ්ණාව සැඟවී ජීවත්වෙනවා.zපිංවත් ඔබ ලබන සෑම ආස්වාදයේ රසයක් අභියස දී ම එහි ආදීනවය මතුකොටගන්න ඔබ දක්ෂ නම්, එය තෘෂ්ණාවේ පැවැත්මට අභියෝගයක් වෙනවා. දුක ඇති කිරීමට හේතුව වන තෘෂ්ණාව, ලෝකයේ පැවැත්ම සඳහා තනිව ම දරදිය අදිනවා. තෘෂ්ණාවේ ආධිපත්‍ය බිඳදැමීමේ එක ම මාර්ගයට ආර්ය අෂ්ටාංගික මාර්ගය කියලා කියනවා. ආර්ය අෂ්ටාංගික මාර්ගයට පිවිසෙන නිවැරදි දොරටුව වන්නේ සම්මා දිට්ඨිය නමැති දොරටුව යි. සම්මා දිට්ඨියට පිවිසෙන නිවැරදි දොරටුව වන්නේ කල්‍යාණ මිත්‍ර ආශ්‍රය, සද්ධර්ම ශ්‍රවණය, නුවණින් මෙනෙහි කිරීම යි. දුක නැතිකොට දැමීමට තෘෂ්ණාවේ ආධිපත්‍යයට එරෙහිව අභියෝග කරන ඔබට ඉහත නිවැරදි ප්‍රවේශය අත්‍යවශ්‍ය වෙනවා. අවිද්‍යාවේ අඳුර, තෘෂ්ණාවේ හැඩරුව නිතර ඔබෙන් වසන් කරනවා. අවිද්‍යාව යනු අඳුර යි. අඳුර තුළින් ඔබ දකින්නේ අඳුර පමණක් ම යි.zඅවිද්‍යාවේ අඳුරින් ගොරහැඬි වූ ලෝකය නැවතීමක්, නිමාවක්, අවසානයක් නොමැතිව තවත් කල්ප විනාශයන් දසදහස් ගණනක් පසුකොට ගලාගෙන යනවා. විද්‍යාව යනු ප්‍රඥාවේ ආලෝකය යි. ආලෝකය තුළ පිංවත් ඔබ දකින්නේ සත්‍යයයි, යථාර්ථයයි, සම්මා දිට්ඨියෙන් මෝදුකොට දෙන ප්‍රඥාවේ ආලෝකයයි, ක්‍රමානුකූලව සම්මා විමුක්තියෙන් විකසිත වී, ලෝකයෙන් පිංවත් ඔබව නිදහස්කොට දමයි.zලෝකය යනු කැඩෙන, බිඳෙන, විසිරෙන අර්ථය යි. කුමක්ද කැඩෙන්නේ, බිඳෙන්නේ, විසිරෙන්නේ එය ලෝකය යි. රූපයයි කැඩෙමින්, බිඳෙමින්, විසිරෙමින් පවතින්නේ. නාමධර්මයනුයි කැඩෙමින්, බිඳෙමින්, විසිරෙමින් පවතින්නේ. මොහොතක් පිංවත් ඔබ දෙස හොඳින් බලන්න. ඇසත්, ඇස නිසා සකස්වෙන ඵස්ස, වේදනා, සංඥා, චේතනා, විඥාන ධර්මයන් කැඩෙමින්, බිඳෙමින්, විසිරෙමින් ගමන් කරනවා නේ ද? ලෝකය ඔබ ම යි. ඔබ යනු ලෝකය ම යි. තෘෂ්ණාව හිස්කරන ප්‍රඥාවේ ආලෝකය, තමාතුළින් ලෝකය දකින කැඩපත යි. තෘෂ්ණාවෙන් තෘෂ්ණාවට බැඳී පවතින දුක, සමස්ත සත්ව ප්‍රජාවට ම මෙතරම් තියුණු අභියෝගයක් එල්ල කොට තිබියදීත්, සමහර පිංවතුන්, ස්වාමීන් වහන්සේලාව මුණගැසුණහම අසන ඒකාකාරී ප්‍රශ්න මාලාවක්තිබෙනවා:z“ඔබ වහන්සේගේ නම මොකක්ද?zගම කොහෙද? කවදාද පැවිදිවුණේ? ගිහි කාලේ මොකක්ද කළ රැකියාව? කසාද බැඳලද හිටියේ….?”zමෙවැනි නොවැදගත් ප්‍රශ්නවලට උත්තර දෙන්න ගියහම හරි ම පීඩාවක්.zඅතීතයේ එක් තරුණයෙක් බුදුරජාණන් වහන්සේ හමුවන්න ඇවිල්ලා බොහොම වටිනා ප්‍රශ්නයක් අහනවා. ඒ ප්‍රශ්නය තමයි,“භාග්‍යවතුන් වහන්ස, මම නිතර ම දුකෙන් ජීවත්වෙනවා. මගේ ඥාතියෙක්, හිතවතෙක් අසනීප වුණහම, මියගියහම මට හරියට දුක ඇතිවෙනවා. ඒ නිසා මම හඬනවා; වැලපෙනවා; ශෝකවෙනවා” කියලා.zබුදුරජාණන් වහන්සේ මේ තරුණයාගෙන් පෙරළා ප්‍රශ්න කරනවා.z“තරුණය, ඔබේ ගමේ ඔබේ ළඟ ම ඥාතිවරයෙක් කලුරිය කරනවා. ඔබ එම මළගෙදරට ගිහිල්ලා මොකද කරන්නේ? කියලා.z“භාග්‍යවතුන් වහන්ස, මට එම ඥාතිවරයාගේ මරණය දරාගැනීමට නො හැකිව, වේදනාවෙන් හඬාවැටෙමින් වැලපෙනවා” කියලා තරුණයා පිළිතුරු දුන්නා.zබුදුරජාණන් වහන්සේ නැවත තරුණයාගෙන් ප්‍රශ්නයක් අහනවා, “තරුණය, ඔබේ ගමේ ඥාතිවරයෙක්, හිතවතෙක් නොවන කෙනෙක් කලුරිය කරනවා. ඔබ ඒ මළගෙදරට ගිහිල්ලා මොකද කරන්නේ? කියලා. තරුණයා පිළිතුරු දෙනවා, “මට එම මළගෙදර දී, දුකක් වේදනාවක් සකස් වෙන්නේ නැහැ. මොකද, ඔහු මගේ ඥාතියෙක් නොවන නිසා.” “එහෙමනම් තරුණය, දුක කියන කාරණය ඔබ තුළ සකස් වෙන්නේ රූපය කෙරෙහි ඔබ ඇතිකොටගත් තෘෂ්ණාව නිසා ම යි. ඥාතිවරයා කෙරෙහි ඇති තෘෂ්ණාව නිසා ඔබ අඬනවා; දුක්වෙනවා. ඥාති නොවන අය කෙරෙහි ඔබේ තෘෂ්ණාවක් නොමැති නිසා ඔබ දුක්වෙන්නේ නැහැ. දුක ඇතිවෙන්නේ තෘෂ්ණාව නිසා ම යි” කියලා බුදුරජාණන් වහන්සේ දේශනා කරනවා.</Content>
    <Content name="book10chapter12" translatable="false">සයුරට වැටුණ කෙනා පිහිනා දූපතක් පිහිටකොට ගන්නවා සේ, තමා තමාව පිහිටකොට, පිළිසරණකොට ගන්න; ධර්මය පිළිසරණකොට ගන්න. එවිට පිංවත් ඔබ නුවණින් විමසා බලන්නේ ශෝක, වැලපීම්, දුක්, දොම්නස් ඇති වෙන්නේ කුමක් නිසා ද කියලයි. එවිට ඔබ නුවණින් දකිනවා. රූපය ආත්මය කොටග න්නවා, රූපය මගේ කොටගන්නවා, රූපය තුළ මා සිටිනවා ය කියලා ගන්නවා. නමුත් එය වෙනස්වෙන කොට, විපරිණාම වෙනකොට, ශෝක, පරිදේව, දුක්, දොම්නස් ඇතිවෙනවා, වේදනාව ආත්මය කොටගන්නවා, වේදනාව තුළ මා සිටිනවා ය කියලා ගන්නවා. වේදනාව වෙනස් වී යනකොට, විපරිණාම වෙනකොට, ශෝක, පරිදේව, දුක්, දොම්නස් හටගන්නවා. රූප, වේදනාවන්ගේ අනිත්‍ය, දුක්ඛ, අනාත්මභාවය දියුණු කළ ප්‍රඥාවෙන් දකින පිංවතා, දුක ප්‍රහාණය කොට දමනවා කියලා බුදුරජාණන් වහන්සේ දේශනා කරනවා.zදුක තුනී කරගැනීමට යන ගමනේ දී දුක නැතිකරන මාර්ගය වන ආර්ය අෂ්ටාංගික මාර්ගයට නිවැරදි ආකාරයෙන් ප්‍රවිෂ්ටවීම අත්‍යවශ්‍ය කරුණක් වෙනවා. ආර්ය අෂ්ටාංගික මාර්ගයට පිවිසෙන ප්‍රධාන දොරටුව වන සම්මා දිට්ඨියෙන් බැහැරව වෙනත් ප්‍රවේශයන් ඔස්සේ ඔබ මාර්ගයට අවතීර්ණ වීමට ගි යහොත්, දුක නැතිකිරීම වෙනුවට, දුක වැඩිකර ගැනීමට තමයි පිංවත් ඔබට සිදුවෙන්නේ. වර්තමාන සමාජයේ බෞද්ධ ජනතාව තුළ මේ අනතුර බොහෝ ම තදින් ක්‍රියාත්මක වෙන බවක් පෙනෙනවා. මෙම අනතුර මතුවෙන්නේ කල්‍යාණමිත්‍ර ආශ්‍රයේ ඇති දුර්වලතාවයන් නිසා ම යි. බුදුරජාණන් වහන්සේ ඉහත අනතුර මතුකොට පෙන්වන බොහෝ ම වටිනා ධර්මයක් දේශනා කොට තිබෙනවා. එම ධර්මය තමයි, යමෙක් ශීලයෙන් පරිපූර්ණ වුව ද, ඔහු තුළ චිත්ත විශුද්ධිය සහ ප්‍රඥා විශුද්ධිය නැතිනම් ඔහු මරණින් මතු දුකට වැටෙයි කියලා. තෘෂ්ණාව ගැන, දුක ගැන කතාකරන කොට ඉහත වටිනා ධර්මය තුළ වර්තමාන සමාජයට සිතන්න ගොඩක් දේවල් තිබෙනවා. මෙතනදි චිත්ත විශුද්ධිය සහ ප්‍රඥා විශුද්ධිය කියලා දේශනා කරන්නේ, ආර්ය අෂ්ටාංගික මාර්ගයේ ප්‍රඥාවට අදාළ අංග දෙක වන සම්මා දිට්ඨිය සහ සම්මා සංකප්පයනුයි.zවර්තමාන සමාජයේ සම්මා දිට්ඨියෙන් සහ සම්මා සංකප්පයන්ගේ අර්ථයෙන් බැහැරව ශීලය ජීවිතයට එකතුකර ගැනීමේ දැඩි වෑයමක් පෙනෙන්නට තිබෙනවා. මෙතනදි සම්මා දිට්ඨිය කියන්නේ තෙරුවන් කෙරෙහි ශ්‍රද්ධාව, කර්මය-කර්මඵල විශ්වාසය, පටිච්ච සමුප්පන්නව නැවත උපතක් ඇතැයි විශ්වාසය, දන් දුන්නොත් සිල් රැක්කොත් එහි ආනිශංස තිබෙනවා ය කියන විශ්වාසය, අම්මා තාත්තාගේ ගුණයන් පිළිබඳ විශ්වාසය, ඕපපාතිකව ඉපදෙන සත්වයන් සිටිනවා ය කියන විශ්වාසය, මාර්ගඵලලාභී උතුමන් සිටියා ය කියන විශ්වාසය. ඒ වගේ ම සම්මා සංකප්පයන් කියලා කියන්නේ, අවිහිංසා සංකප්පය, අව්‍යාපාද සංකප්පය, නෙක්ඛම්ම සංකප්පය. ඉහත මාර්ග අංග දෙකේ අර්ථයෙන් පෝෂණය වුණ ශීලය යි, සම්මා සතිය තුළ පිංවත් ඔබව ශක්තිමත්කොට දෙන්නේ.zබුදුරජාණන් වහන්සේ ශීලයට අදාළව ආර්ය අෂ්ටාංගික මාර්ගයේ අංග තුනක් වෙන් කරනවා, සම්මා වාචා, සම්මා කම්මන්තෝ, සම්මා ආජීවෝ කියලා. වර්තමාන සමාජයේ බහුතරයක් පිංවතුන්ලා, ආර්ය අෂ්ටාංගික මාර්ගයේ, සම්මා දිට්ඨිය නමැති ප්‍රධාන දොරටුව මඟහරිනවා. ඒ නිසා ම, සම්මා සංකප්ප කියන දෙවැනි දොරටුවත් මඟහැරෙනවා. ප්‍රධාන දොරටු දෙකෙන් ම මඟහැරලා සම්මා වාචා, සම්මා කම්මන්තෝ, සම්මා ආජීවෝ කියන ශීලයට අයත් අංගයන්ට, අතුරු ප්‍රවේශයකින් ප්‍රවිෂ්ට වෙනවා. දැන් ඔහු තුළ ශීලයේ අර්ථයන් වැඩෙන්නේ, සම්මා දිට්ඨියේ සහ සම්මා සංකප්පයන්ගේ අර්ථයන්ගෙන් තොරව යි. මෙන්න මේ ක්‍රියාදාමය වර්තමාන සමාජය තුළ හොඳින් විද්‍යමාන වෙනවා. සම්මා දිට්ඨියෙන් තොර ශීලයේ ආස්වාදය නිසා ම ඉහත අනතුරින් පින්වත් ඔබව තවතවත් සියුම්ව දුක දෙසට කොටුකරනවා.zසමහරක් පිංවතුන් මාංශ-නිර්මාංශ ප්‍රශ්නය නිසා සමාජය තුළ තර්ක විතර්ක කරනවා. තමන්ගේ මතයට එකඟ නො වන අයට චෝදනා කරනවා; ද්වේෂ කරනවා; මානසිකව හිංසාවට පත්කරනවා. බුදුරජාණන් වහන්සේ දේශනා කළ උතුම් ධර්මය සමඟ ගළපා දකින්නේ නැහැ. නමුත් මේ පිංවතුන් සිල්පද පහ හොඳින් ආරක්ෂා කරන පිංවතුන්. ඒ පිළිබඳව කිසි ම සැකයක් නැහැ. එම පිංවතුන් ශීලයෙන් පරිපූර්ණ යි. නමුත් සම්මා දිට්ඨියෙන්, සම්මා සංකප්පයන්ගෙන් එම ශීලය පෝෂණය වෙලා නැහැ. ඒ නිසා ම චිත්ත විශුද්ධියත් ප්‍රඥා විශුද්ධියත් ඒ පිංවතුන්ලා තුළ නැහැ.zබුදුරජාණන් වහන්සේ බොහෝ ම පැහැදිලිව දේශනාකොට තිබෙනවා, බුදුරජාණන් වහන්සේ නමක් පහළවෙන්නේ දඹදිව පමණක් ය කියලා. නමුත් සමහර පිංවතුන් සිටිනවා, බුදුරජාණන් වහන්සේගේ උපත, බුද්ධත්වය, පිරිනිවීම ඉන්දියාවේ සිදු වූ බව දැඩිව ප්‍රතික්ෂේප කරනවා. නමුත් මේ පිංවතුන් සිල්පද පහ හොඳින් ආරක්ෂා කරන පිංවතුන්ලා. මොකද මේ වෙලා තිබෙන්නේ? එම පිංවතුන්ලාගේ ශීලය සම්මා දිට්ඨියෙන් පෝෂණය වෙලා නැහැ. ඒ නිසා ම චිත්ත විශුද්ධිය, ප්‍රඥා විශුද්ධිය සකස්වීමක් නැහැ.zසමහර බෞද්ධ පිංවතුන්ලා සිටිනවා, ඒ අය කියන්නේ පන්සලේ, පල්ලියේ, කෝවිලේ දැල්වෙන්නේ එක ම පහනයි කියලා. ඒ පිංවතුන්ලාට තේරුමක් නැහැ, පන්සලේ, පල්ලියේ, කෝවිලේ එක ම පහන දැල්වුණ ද, ඒ පහන් දල්වන පිංවතුන්ගේ අරමුණු, විශ්වාසයන් වෙනස් බව. පන්සලේ පහන දල්වන්නේ නික්ලේශී බුදුරජාණන් වහන්සේ අරමුණුකොට; නිවන් මාර්ගය අරමුණු කොට; පහන් දැල්ලේ අනිත්‍යභාවය අරමුණුකොට. නමුත්, පල්ලියේ, කෝවිලේ පහන් දල්වන්නේ ඒ ආගම්වල විශ්වාසයන්, අරමුණු මුල්කරගෙන. එම නිසා මේ පිංවතුන් තුළ සකස්වෙන චේතනාවන් එකිනෙකට වෙනස් වෙනවා. ඒ පිංවතුන්ලා සර්ව ආගමක් ගැනයි කතා කරන්නේ. සියලු ම ආගම් එකයි කියලා, පන්සලත්, පල්ලියත්, කෝවිලත් තුන ම සරණ යනවා. නමුත් මේ පිංවතුන් සිල්පද හොඳින් ආරක්ෂා කරන බෞද්ධ පිංවතුන්. මොකක්ද මේ වෙලා තිබෙන්නේ? තමන්ගේ ශීලය සම්මා දිට්ඨියෙන් පෝෂණය වෙලා නැහැ. ඒ නිසා ම චිත්ත විශුද්ධිය, ප්‍රඥා විශුද්ධිය දුර්වලයි.zසමහරක් පිංවතුන් සිටිනවා, තමන් හොඳින් සිල්පද ආරක්ෂා කරමින්, තමන්ගේ ශීලය හුවා දක්වමින් අනුන්ව හෙලා දකිනවා; විවේචනය කරනවා. වර්තමානයේ සමහරක් ගිහි පිංවතුන්ලා සිටිනවා, තමන්ගේ ශීලය වර්ණනා කරමින් ස්වාමීන් වහන්සේලාව හෙලා දකිනවා. ස්වාමීන් වහන්සේලාට වඳින්නේ නැහැ; ගරු කරන්නේ නැහැ. පන්සලට යන්නේ නැහැ. ඒ වගේමයි සමහර ස්වාමීන් වහන්සේලාත් සිටිනවා, තමන්ගේ ශීලය හුවා දක්වමින්, අනෙක් ස්වාමීන් වහන්සේලාව හෙලා දකිනවා; කොන් කරනවා. ශීලයෙන් දුර්වල පුද්ගලයා තුළින් අපි දකින්න ඕනේ ඔහුගේ ශීලයේ දුර්වලභාවය නො ව, ධර්මය යි. එහෙම වුණොත් පමණයි අපට පුළුවන් වෙන්නේ ඔහු ඉදිරියේ ආදර්ශවත් වෙන්න; අපි රකින ශීලයේ ගුණාත්මකභාවය මතුකොට ගන්න. මෙහිදී උපසම්පදා ස්වාමීන් වහන්සේලා බුදුරජාණන් වහන්සේ දේශනාකොට වදාළ උතුම් ප්‍රාතිමෝක්ෂ ශීලයට අදාළව ඉහත කාරණය ගළපා ගතයුතු වෙනවා.zපිංවත් ඔබ ශීලයෙන් දුර්වල අය සමඟ ගැටෙනවා නම්, එය ශීලයෙන් දුර්වල අයගේ වරදක් නො වේ, පිංවත් ඔබ සිල්වත්ය කියලා ගත්තා වූ දෘෂ්ටියේ වරදයි. පිංවත් ඔබ සිල්වත් ය කියලා ගන්නා දෘෂ්ටියෙන් මිදෙන්න. එවිට ප්‍රශ්නය සමථයකට පත් වේ. දිනක් භික්ෂුව කැලෑ මාර්ගයක පිණ්ඩපාතයට වඩින විට, තුවක්කුවක් කරේ තියාගෙන දඩමස් වර්ගයක් පොහොර උරයක දමාගත් දඩයක්කරුවෙක් මුණගැසුණා. භික්ෂුව ඔහුට, “තෙරුවන් සරණයි මහත්තයෝ” කියාගෙන වැඩියා. කැලයේ වැඩසිටි එක් ස්වාමීන් වහන්සේ නමක් සතෙකුට වෙඩිල්ලක් තැබූ ගම්වැසියෙක්ව අල්ලාගෙන ගසක බැඳලා, වනජීවී නිලධාරීන්ට භාරදීලා, ගමේ ප්‍රශ්නයක් ඇතිකරගත් කතාවක් භික්ෂුව ගම්මානයකදි අසා තිබෙනවා. අපේ ශීලයේ පරිපූර්ණ බව නිසා ම, අපි දුසිල්වත්භාවය සමඟ ගැටුමට යනවා. ඇයි මේ විදියට සිද්ධවෙන්නේ? තමාගේ ශීලය සම්මා දිට්ඨියෙන්, සම්මා සංකප්පයන්ගෙන් පෝෂණය වෙලා නැහැ. ඒ නිසා ම ඒ පිංවතුන්ලා තුළ චිත්ත විශුද්ධිය, ප්‍රඥා විශුද්ධිය සකස්වෙලා නැහැ.</Content>
    <Content name="book10chapter13" translatable="false">දිනක් පිණ්ඩපාත මඩුවේ පිණ්ඩපාතය පිළිගන්නකොට භික්‍ෂුවට අවශ්‍ය ප්‍රමාණයට වඩා පිණ්ඩපාතය ලැබිලයි තිබුණේ. එම නිසා එක් උපාසිකාවක් පූජා කරන්න හදපු පලතුරක්, “අද අවශ්‍ය වෙන්නේ නැහැ මෑණියෝ” කියලා ප්‍රතික්‍ෂේප කළා. ඒ අම්මා පලතුරත් අරගෙන ඒ මොහොතේ ම ගෙදර ගියා. භික්‍ෂුව පින් අනුමෝදන් කරන තුරුවත් හිටියේ නැහැ. ඒ අම්මා නැවත කවදාවත් පිණ්ඩපාත මඩුවට දානය ගෙනාවේ නැහැ. නමුත් මේ අම්මා හොඳින් සිල්පද ආරක්‍ෂා කරන අම්මා කෙනෙක්. ඇපල් ගෙඩියක් පාත්‍රයේ තිබියදී, තවත් ඇපල් ගෙඩියක් පිළිගන්න එක තේරුමක් නැහැ. ඒත් ඒ අම්මාට ඒ ගැන වැටහීමක් නැහැ. භික්‍ෂුවට ඒ මොහොතේ එය පැහැදිලිකොට දෙන්නත් බැහැ. ඒ නිසා පිංවතුන්ලා, ස්වාමීන් වහන්සේලා සමඟ කටයුතු කරනකොට, උපේක්‍ෂාවෙන් ඒ දේ කරන්න. ස්වාමීන් වහන්සේ නමක් වචනයකින්, ඉරියව්වකින් යමක් ප්‍රකාශ කළොත්, යම් හේතුවක් නිසා ම යි එහෙම කරන්නේ. එහෙම නැතිව අපේ ලොකුකමකට නො වේ. කුමකට ලොකුකමක් පෙන්වන්න ද?zහෙට උදෑසන ගමට පිණ්ඩපාතයට වැඩියහම, ගමේ පිංවතුන් කීවොත්, “අපි ඔබ වහන්සේට දානෙ දෙන්නේ නෑ” කියලා, භික්‍ෂුව පෙරළා කුටියට වැඩම කරලා ගිලන්පසකින් පමණක් දවස ගෙවන්න ඕනේ. උදේ දානයට, දවල් දානයට රුපියල් පන්දාහක්, රුපියල් දහදාහක්, රුපියල් පහළොස්දාහක් ආදී වශයෙන් මිලගණන් නියම කරන සමාජයක, පිංවතුන්ලාගේ දෙපතුල ළඟට ඇවිත්, පිංවතුන්ලාගේ සිඟමනෙන් ජීවත්වන පිරිසක් අපි. නමුත් මෙය සටහන් තබන භික්‍ෂුව පිංවතුන්ලාගෙන් අනුකම්පාවක් බලාපොරොත්තු වෙන්නේ නැහැ. මොකද, භික්‍ෂුව දන්නවා අනුකම්පාව කියලා කියන්නේ, ඵස්සය හේතුවෙන් සකස්වෙන, අනිත්‍යභාවයට පත්වෙන, අයාලේ යන සිතක් පමණක්ය කියලා.zමේ උතුම් සම්මා සම්බුද්ධ ශාසනය කියන්නේ, ස්වාමීන් වහන්සේලාගේ උරුමයක් පමණක් නො වෙයි; භික්‍ෂු, භික්‍ෂුණී, උපාසක, උපාසිකා කියන සිව්වනක් පිරිසේ ම එකතුව යි. ඒ නිසා ශාසන චර්යාවන්හීදී අපට වෙන්වෙන්ව කටයුතු කරන්න බැහැ. ඒ නිසා අප සිව්පිරිස, උපේක්‍ෂාවෙන් අපි අපි දෙස බලන්න දක්‍ෂ වෙන්න ඕනේ. වැරැද්දක් සිද්ධවෙනවා නම්, අපි අපිට ආදර්ශවත්ව කටයුතු කරන්න දක්‍ෂ වෙන්න ඕනේ. අපි අනුමත නො කරන දෙයක් අපි අතර සිද්ධවෙනවා නම්, ඒ ගැන නො ගැටුණු සිතින් විමසා නිවැරදි කරගන්න දක්‍ෂ වෙන්න ඕනේ. අපේ අදහස් එකිනෙකට වෙනස් නම්, එකතු වී කටයුතු කරන්නට බැරි නම්, සමගියෙන් වෙන් වී යන්න ඕනේ. එසේ නො වී අපි අපි ගැන ගැටෙන ස්වභාවයන්ට ගියොත්, ශාසනයේ ශක්තිය බිඳවැටීමට අප උපකාර කළා වෙන්න පුළුවන්. කවදාවත් අපි හැමෝට ම එක ම විදිහේ අදහස් පිහිටන්නේ නැහැ. එය ධර්මතාවයක්.zබුදුරජාණන් වහන්සේ දේශනා කරනවා, ධාතු ධාතු වශයෙන් සත්වයා එකතු වෙනවා, බැඳී යනවා කියලා. ධුතාංග ධර්මයන්ට කැමති පිංවතුන්ලා මහාකාශ්‍යප මහ රහතන් වහන්සේට එකතුවෙනවා. දිවෙස් ධර්මයන්ට කැමති පිංවතුන්ලා, අනුරුද්ධ මහ රහතන් වහන්සේට එකතු වෙනවා. විනයට කැමති පිංවතුන්ලා, උපාලි මහ රහතන් වහන්සේගේ ඇසුරට එකතු වෙනවා. අසත්පුරුෂ ධර්මයන්ට කැමති අය, දේවදත්ත හාමුදුරුවන්ගේ ඇසුරට කැමති වෙනවා. ඉහත ධර්මතාවය නිසා මනුෂ්‍ය අපිට එක ම විදිහකට සිතන්න, දකින්න බැහැ.zඅදහස්වලින් වෙනස් අපි වෙන්විය යුත්තේ එකිනෙකාට චෝදනා කරගැනීමෙන්, ගැටීමෙන් නො වේ; සමගියෙන් ම යි. නමුත් සමාජයේ බහුතරයකට ඉහත දක්‍ෂතාවය නැහැ. එම නිසා ම සිව්පිරිස එකිනෙකා අතර භේදයන් ඇතිකර ගන්නවා. නමුත් මේ හොඳින් සිල්පද ආරක්‍ෂා කරගන්න පිංවතුන්. ඇයි මෙහෙම වෙන්නේ? තමන්ගේ ශීලය සම්මා දිට්ඨියෙන් පෝෂණය වෙලා නැහැ. ඒ නිසා ම චිත්ත විශුද්ධිය, ප්‍රඥා විශුද්ධිය සකස් වී නැහැ. ඒ හේතුව නිසා ම ඒ අය මරණින් මතු දුකට පත් වේ ය කියලා බුදුරජාණන් වහන්සේ දේශනා කරනවා.zසමහරක් පිංවතුන් සිටිනවා, ඒ අය හොඳින් සිල්පද ආරක්‍ෂා කරගන්න බෞද්ධ පිංවතුන්. නමුත් මේ අය දුප්පත්. කවුරුන් හෝ කණ්ඩායමක් ඇවිත්, “අපි ඔබගේ පවුලට රුපියල් ලක්‍ෂයක ස්ථිර තැන්පතුවක් පොතේ දමලා දෙන්නම්, එහෙම නැතිනම් අත්ට්‍රැක්ටරයක් අරගෙන දෙන්නම්, ඔබලා බුදුදහම අතහැරලා, අපේ ආගමට එන්න” කියලා කිව්වොත්, අනේ මේ දුප්පත්, අහිංසක පිංවතුන්, බුදුදහම අතහැරලා පුංචි ලාභයක් වෙනුවෙන් වෙනත් ආගමකට යනවා. නමුත් මේ අය සිල්පද ආරක්‍ෂා කරගන්නවා. ඇයි මෙහෙම වෙන්නේ? ඒ අයගේ ශීලය සම්මා දිට්ඨියෙන් පෝෂණය වෙලා නැහැ. ඒ නිසා ම චිත්ත විශුද්ධි, ප්‍රඥා විශුද්ධි සකස්වෙලා නැහැ. මේ අය මරණින් මතු දුකට වැටෙනවා ය කියලා බුදුරජාණන් වහන්සේ දේශනා කරනවා. භික්‍ෂුව වැඩසිටි ගම්මානයක, මෙවැනි පවුල් කිහිපයක් හිටියා. ඒ අය මුලින් හොඳ බෞද්ධයින්. නමුත් දැන් ඒ පවුල්වල අය ස්වාමීන් වහන්සේ නමක්ව දකින්නේ යක්‍ෂයා හැටියට යි. මෙවැනි දුර්වල දෘෂ්ටීන්ට ශීලය විසින් කුමන රැකවරණයක් දෙන්න ද?</Content>
    <Content name="book10chapter14" translatable="false">භික්ෂුව ගම්මානයක වැඩ සිටිනකොට, එම ගමේ එක් කණ්ඩායමක් කිසි ම දිනක පිණ්ඩපාත මඩුවට පිණ්ඩපාතය ගෙනාවේ නැහැ. ඒ ගැන ගමේ කැපකරුගෙන් විමසනකොට ඒ මහත්තයා කියනවා, “හාමුදුරුවෝ ගමේ කුලයෙන් අඩු අයගේ පිණ්ඩපාතය පිළිගන්න නිසා ඒ අය පිණ්ඩපාතය පූජා කරන්නේ නැහැ” කියලා. මේ කණ්ඩායමට කුලයෙන් උසස් අය කියලයි කියන්නේ. මේ කණ්ඩායම ගමේ පන්සලට දානෙ පූජා කරන්නෙත් නැහැ. ගමෙන් පිට, නගරයේ තෝරාගත් පන්සලකට තමයි දානය පූජා කරන්නේ. නමුත් මේ පිංවතුන්ලා සිල්පද පහ හොඳින් ආරක්ෂා කරගන්නා පිංවතුන්. ඇයි මෙහෙම වෙලා තියෙන්නේ? තම ශීලය සම්මා දිට්ඨියෙන් පෝෂණය වෙලා නැහැ. ඒ නිසා ම සම්මා සංකප්පයන් වැඩිලා නැහැ. ඒ නිසාම චිත්ත විශුද්ධිය, ප්‍රඥා විශුද්ධිය වැඩිලා නැහැ. මෙවැනි අය මරණින් මතු දුකට වැටේ ය කියලා බුදුරජාණන් වහන්සේ දේශනා කරනවා.zසමහර පිංවතුන් සිටිනවා, ඒ අය සිල්පද පහ ආරක්ෂා කරගන්නවා. බෞද්ධ පිංවතුන්. නමුත් ඒ අය මහා සංඝරත්නයට දානය පූජා කරන්නේ නැහැ; මහා සංඝරත්නය උදෙසා පූජා කරන දානයේ ආනිශංස පක්ෂය දන්නේ නැහැ. සමහර පිංවතුන්ලා ස්වාමීන් වහන්සේලාව අඩු තක්සේරුවට ලක්කරනවා. එම පිංවතුන්ලා මහලු නිවාසවලට, ළමා නිවාසවලට, රෝහල්වල රෝගීන්ට, දුගීමගී අයට තමයි දන්දෙන්නේ. මේ අයට දන්දෙන්න එපා ය කියන එක නෙවෙයි මේ කියන්නේ. මහා සංඝරත්නය අරමුණුකොට පූජා කරන දානයේ අග්‍රභාවය අපි දකින්න අවශ්‍යයි. වර්තමාන සංඝ සමාජයේ යම් ස්වාමීන් වහන්සේ නමකගේ දුර්වලතාවයක් තිබුණොත්, මහා සංඝරත්නය අරමුණුකොට එම හිස්තැන් පුරවාගැනීමට අපි දක්ෂ වෙන්න ඕනේ. නමුත් එසේ නො වන්නේ මේ පිංවතුන්ගේ ශීලය, සම්මා දිට්ඨියෙන් පෝෂණය වෙලා නැති නිසා. ඒ නිසා ම චිත්ත විශුද්ධිය, ප්‍රඥා විශුද්ධිය වැඩිලා නැහැ. මේ අය මරණින් මතු දුකට වැටීමේ අවදානම තිබෙනවා කියලා බුදුරජාණන් වහන්සේ දේශනා කරනවා.zවර්තමාන සමාජයේ සමහරක් පිංවතුන්ලා සිටිනවා, එම පිංවතුන්ලා හොඳින් සිල්පද ආරක්ෂා කරනවා; දන් දෙනවා; අනුනට කරදරයක් නො වී යහපත් ජීවිත ගතකරනවා. ඉහත කාරණා තුළින් පමණක් තමන් ධර්මය තුළ සිටිනවා ය කියලා සතුටු වෙනවා. එම පිංවතුන් ආර්ය අෂ්ටාංගික මාර්ගයේ අර්ථයන් ගැන දන්නේ නැහැ. සම්මා දිට්ඨිය කියන්නේ මොකක්ද කියලා ඇහුවොත්, “දන්නේ නැහැ” කියනවා. සම්මා වායාමෝ කියන්නේ කුමකට ද කියලා ඇහුවොත්, “දිනපතා ව්‍යායාම කිරීම” කියලයි කියන්නේ. බුදුරජාණන් වහන්සේ දේශනා කරනවා, යමෙක් සිල්පද පහ ආරක්ෂා කරගත්තා ය කියලා, දන් දුන්නා ය කියලා ඔහු බෞද්ධයෙක් වෙන්නේ නැහැ ය කියලා. බුදුරජාණන් වහන්සේ දේශනා කරන්නේ, බෞද්ධයා කියන්නේ ආර්ය අෂ්ටාංගික මාර්ගයේ අර්ථයන් ජීවිතයට එකතු කොටගෙන මාර්ගයේ ගමන් කරන පිංවතා ය කියලා. ඇයි ඉහත සඳහන් කළ තත්වයන්ට පිංවතුන්ලා පත්වෙන්නේ? තමන්ගේ ශීලය සම්මා දිට්ඨියෙන් පෝෂණය වෙලා නැති නිසා. ඒ නිසා ම චිත්ත විශුද්ධිය, ප්‍රඥා විශුද්ධිය දුර්වල යි. මේ අය මරණින් මතු දුකට වැටේ ය කියලා බුදුරජාණන් වහන්සේ දේශනා කරනවා.zසමහරක් පිංවතුන්ලා සිටිනවා, එම පිංවතුන් හොඳින් සිල්පද පහ ආරක්ෂා කරනවා. නමුත් ආර්ය අෂ්ටාංගික මාර්ගය ගැන උනන්දුවක් දක්වන්නේ නැහැ; තෙරුවන් කෙරෙහි අචල ශ්‍රද්ධාව, ආර්ය කාන්ත ශීලය, පංචඋපාදානස්කන්ධයේ අනිත්‍යභාවය ගැන උනන්දුවක් දක්වන්නේ නැහැ. මේ පිංවතුන් සතියකින්, දෙකකින්, මාසයකින් යුත් පාඨමාලාවකින් අනුනට ලිඛිත සහතිකයකින් සෝවාන් ඵලය, සකෘදාගාමී ඵලය ප්‍රදානය කරනවා. ඇයි සමාජය තුළ මෙහෙම වෙන්නේ? එම පිංවතුන් ශීලයෙන් පරිපූර්ණ වුවත් එම ශීලය සම්මා දිට්ඨියෙන් පෝෂණය වෙලා නැහැ. ඒ නිසාම එම පිංවතුන් තුළ චිත්ත විශුද්ධිය, ප්‍රඥා විශුද්ධිය දුර්වල යි. මෙවැනි අය මරණින් මතු දුකට වැටීමේ අවදානම තිබෙනවා කියලා බුදුරජාණන් වහන්සේ දේශනා කරනවා.</Content>
    <Content name="book10chapter15" translatable="false">සමාජයේ සමහරක් පිංවතුන්ලා සිටිනවා, ඒ අය හොඳින් සිල්පද පහ ආරක්ෂා කරනවා. නමුත් මේ අය ප්‍රකාශ කරන්නේ, අපට නො පෙනෙන අනෙක් ග්‍රහලෝකවල මේ මොහොතේත් බුදුරජාණන් වහන්සේලා වැඩ සිටිනවා කියලා; මේ මොහොතේත් කොහේ හෝ ග්‍රහලෝකයක බුදුරජාණන් වහන්සේ නමක් සද්ධර්මය දේශනා කරනවා කියලා; අපි සියලු දෙනා ම යම් දවසක නිවන් අවබෝධ කරගන්නේ බුද්ධත්වයට පත්වෙලා ය කියලා; ඒ නිසා ම අපි සියල්ලෝ ම බෝධිසත්වයෝ ය කියලා. මෙවැනි විකාර ධර්මයක් බුදුරජාණන් වහන්සේ දේශනා කොට නැහැ. ඇයි මෙවැනි අදහස් සමාජය තුළ පැතිරෙන්නේ? එම පිංවතුන්ලා ශීලයෙහි පරිපූර්ණ වුවත් එම ශීලය සම්මා දිට්ඨියෙන් පෝෂණය වී නැති නිසා. එම නිසා ම චිත්ත විශුද්ධිය, ප්‍රඥා විශුද්ධිය වැඩිලා නැහැ. එම පිංවතුන් මරණින් මතු දුකට වැටේය කියලා බුදුරජාණන් වහන්සේ දේශනා කරනවා.zසමාජයේ සමහරක් පිංවතුන්ලා සිටිනවා, ඒ අය හොඳින් සිල්පද පහ ආරක්ෂා කරනවා. නමුත් තමන්ගේ අම්මාට, තාත්තාට සලකන්නේ නැහැ. ගෙදර නොවටිනා කාමරයක, නොවටිනා පහසුකම් සහිතව තමයි දෙමාපියන් ජීවත් වන්නේ.zඑහෙම නැතිනම් මහලු නිවසක, නේවාසිකාගාරයක මුදල් දී නවත්වනවා. නැතිනම් සේවකයන් හැටියට දෙමාපියන්ට සලකනවා. අම්මා, තාත්තා කියන කුසල් නිධිය සුව සේ හාරගන්න දක්ෂ නැහැ. නමුත් මේ පිංවතුන් ශීලයෙන් පරිපූර්ණ පිංවතුන්. ඇයි මෙහෙම වෙලා තියෙන්නේ? තමාගේ ශීලය සම්මා දිට්ඨියෙන් පෝෂණය වෙලා නැහැ. ඒ නිසා ම චිත්ත විශුද්ධිය, ප්‍රඥා විශුද්ධිය දුර්වල යි. මෙවැනි අය මරණින් මතු දුකට වැටීමේ අවදානම තිබෙනවා කියලා බුදුරජාණන් වහන්සේ දේශනා කරනවා.zතවත් සමහර පිංවතුන්ලා සිටිනවා, එම පිංවතුන් සිල්පද පහ හොඳින් ආරක්ෂා කරන බෞද්ධ පිංවතුන්. නමුත් මේ අය කථා කළොත් උපන් මව්බිමට බනිනවා. මව්බිමේ දුර්වලතාවයන්මයි දකින්නේ; අගුණයක් ම යි කියන්නේ. මේ උතුම් මව්බිමේ ස්ථාපිතව තිබෙන සද්ධර්මයේ අර්ථය දකින්නේ නැහැ. උපන් මව්බිමේ දුර්වලතාවයන් දකිමින්, කොහේ හෝ වෙනත් රටක් වර්ණනා කරනවා. භික්ෂුවට මතකයි, වරක් එක් බෞද්ධ තරුණයෙක්, රටේ යුද්ධය පැවති අවස්ථාවේ කිව්වා, මේ රටෙන් බටහිර රටකට පැනගන්න තිබෙනවා නම්, ඒක තමයි මම බලාපොරොත්තු වන නිවන කියලා. මේ තරුණයා සිල්පද ආරක්ෂා කරගන්න තරුණයෙක්. මේ ලෝකධාතුව තුළ යම් උතුම් පුණ්‍ය බිම්කඩක් තිබෙනවා නම්, ඒ උතුම් බිම්කඩ මේ ධර්මද්වීපයම යි. ජීවමාන බුදුරජාණන් වහන්සේ හැටියට වන්දනා කරන්න, දැකබලා පින් රැස්කොට ගන්න, උතුම් පූජාවස්තූන්ගෙන් යුත් බිම්කඩක් මේ ලෝකධාතුව තුළ තිබේ නම්, ඒ උතුම් බිම්කඩ මේ ධර්මද්වීපයමයි. දිව්‍යතල, බ්‍රහ්මතලවල ජීවත්වන සම්මා දිට්ඨියට පත් දෙවියන්, බ්‍රහ්මයන් නිතිපතා දොහොත්මුදුන් තබා වන්දනා කරන උතුම් බිම්කඩක් මේ ලෝකධාතුව තුළ තිබේ නම්, ඒ උතුම් බිම්කඩ මේ ධර්මද්වීපය ම යි. දිව්‍යතලවල පින පිරිහී, දිව්‍ය ආයුෂ පිරිහීයන දෙවිවරු, දිව්‍යාංගනාවන් නැවත පින් කිරීමට උපත ලැබීමට ප්‍රාර්ථනා කරන උතුම් බිම්කඩක් මේ ලෝකධාතුව තුළ තිබේ නම්, ඒ උතුම් බිම්කඩ මේ ධර්මද්වීපය ම යි. මෙවන් උතුම් පිංබිමක උපත ලබලා, මව්බිමේ වටිනාකම නො දැක, ලෝකයේ වෙනත් රටවල් ගොඩක් වර්ණනා කරනවා. ඒ පිංවතුන් වර්ණනා කරන සමහර රටවල ධර්මයේ නිවැරදි අර්ථයන් නැහැ. මහායාන ක්‍රමවේදයන්ගෙන් පෝෂණය වුණ මිථ්‍යා දෘෂ්ටික ලක්ෂණයි, සමහරක් රටවල බහුලව දක්නට ලැබෙන්නේ. මෙවැනි රටවල් ප්‍රත්‍යන්ත දේශයන්, ධර්මයේ අර්ථයන් නො පිහිටන දේශයන් හැටියටයි බුදුරජාණන් වහන්සේ හඳුන්වන්නේ.zරැකියාවන් සඳහා විදේශ රටවල සේවය කිරීම කියන කාරණය මෙයට අදාළ වෙන්නේ නැහැ. මව්බිමේ අගුණයන් දකිමින්, ලෝකයේ අනෙක් රටවල ගුණයන් දකින පිංවතුන්ලා හොඳින් සිල්පද පහ ආරක්ෂා කරන පිංවතුන්ලා. ඇයි මෙහෙම වෙලා තිබෙන්නේ? තමන් රකින ශීලය සම්මා දිට්ඨියෙන් පෝෂණය වෙලා නැහැ. ඒ නිසා ම චිත්ත විශුද්ධිය, ප්‍රඥා විශුද්ධිය දුර්වල යි. මෙවැනි අය මරණයෙන් මතු දුකට වැටෙයි කියලා බුදුරජාණන් වහන්සේ දේශනා කරනවා. විදේශගතව සේවය කරන පිංවතුන්ලා, තමන් ජීවත්වන ආගන්තුක රටේ සිටිමින්, උපන්බිමේ උතුම්භාවය නිරතුරුව ම නුවණින් දකින්න. මේ ලෝකධාතුවේ මනුෂ්‍යයකුට ලබන්න තිබෙන ශ්‍රේෂ්ඨ ම සැපයක් වන සම්මා දිට්ඨියට පත්වීම නමැති සැපය, විදේශ රටක සිටිමින් වුව ද එවිට ඔබට ලැබිය හැකිවෙනු ඇත.zසමාජයේ ජීවත්වන සමහරක් පිංවතුන්ලා සිටිනවා, එම පිංවතුන්, හොඳින් සිල්පද පහ ආරක්ෂා කරනවා. නමුත් මේ අය ජ්‍යොතිෂ, යන්ත්‍ර-මන්ත්‍ර, ගුරුකම්, බලිතොවිල්, දේවාල සරණ කොට ගෙනයි ජීවත්වන්නේ. ඇයි මෙහෙම වෙන්නේ? මේ පිංවතුන්ලා ආරක්ෂා කරන සීලය සම්මා දිට්ඨියෙන් පෝෂණය වෙලා නැහැ. ඒ නිසා ම චිත්ත විශුද්ධිය, ප්‍රඥා විශුද්ධිය දුර්වලයි. මෙවැනි අය මරණින් මතු දුකට පත්වෙනවා ය කියලා බුදුරජාණන් වහන්සේ දේශනා කරනවා.zභික්ෂුව මේ වස් සමයේ වැඩසිටින කුටියේ කැපකරුගේ කුඹුරේ අද ගොයම් කපනවා. කළුවර වැටෙන්න ආසන්න මොහොතේ, ගොයම් පාගන මීහරකුන්ට කෑගසන හඬ ගම්මානය දෙසින් යාන්තමට ඇසෙනවා. මේ ගම්මානවල තවමත් මීහරකුන්ට ගොවිතැන් කටයුතුවල දී වටිනාකමක් තිබෙනවා. පසුගිය කන්නය අවසානයේ දී, ගමේ ගෙදරක හදපු මීහරකෙක් විකුණලා, මීහරකා ලොරියට පටවනකොට එයාගේ ඇස්වලට කඳුළු ආවා ලු. මස්කඬේ මුදලාලි මීහරකාට රුපියල් හැටදාහක් ම ගෙවලා. අකුසලයට කොච්චර නම් වටිනාකමක් තිබෙනවාද. කුඹුරේ පස පෙරලලා, කුඹුර මඩකරලා, ගොයම පාගලා, අවුරුද්දක් කන්න වී ටික ගෙදරට ඇදලා දීලා, අවසානයේ දී එම සතා මසට විකිණෙනවා නම් පිංවතුන්ලා අකුසලයට කොච්චර නම් බියවෙන්න ඕනේ ද.zඉහත සටහන පුරාවට, සම්මා දිට්ඨියේ දුර්වලතාවයෙන් ඇතිවෙන විශ්වාසයන් ගැනයි සටහන් කළේ. යමෙක් සීලයෙන් පරිපූර්ණ වුව ද, ඔහු චිත්ත විශුද්ධියෙන්, ප්‍රඥා විශුද්ධියෙන් දුර්වල නම්, මරණින් මතු දුකට වැටෙයි කියලා බුදුරජාණන් වහන්සේ දේශනා කරනවා. මෙම කාරණයේ දී මරණින් මතු දුකට වැටෙනවා ය කියන්නේ, එක්කෝ සතර අපායට වැටෙනවා. නැතිනම් මිථ්‍යා දෘෂ්ටික, දිව්‍ය-මනුෂ්‍ය ජීවිත ලබනවා. එහෙමත් නැතිනම් කුලහීන භාවයට, අල්පේශාක්‍යභාවයට, නූගත් භාවයට පත්වෙනවා. එහෙමත් නැත්නම් අඳ, ගොළු, බිහිරිභාවයට, විරූපීභාවයට, මන්දබුද්ධික භාවයට පත්ව දුප්පත්, පොහොසත් පවුල්වල ඉපදෙන්න පුළුවන්.</Content>
    <Content name="book10chapter16" translatable="false">සම්මා දිට්ඨියෙන් පෝෂණය වූ ශීලය පිංවතුන්ලාට හරි ම පහසු දෙයක්. පිංවත් ඔබගේ ජීවිතය සරල කරනවා; සැහැල්ලු කරනවා. ශීලය අපි ආභරණයක් කර නො ගත යුතු යි. සම්මා දිට්ඨියෙන් පෝෂණය නො වූ ශීලය, යමෙකුට ආභරණයක් කරගන්න පුළුවන්. එය ඔහුව නොමඟ යවන අනතුරුදායක ක්‍රියාවක් වෙන්න පුළුවන්.zසම්මා දිට්ඨියෙන් පෝෂණය වුණු ශීලය කියන්නේ බලයක්; සමාධියට, ප්‍රඥාවට ගොඩවීම සඳහා වන බලයක්.zමෙය සටහන් තබන භික්ෂුව යම් මොහොතක උතුම් පැවිදිභාවයට පත්වුණා ද, ඒ මොහොතේ පටන් ශීලයට හුඟාක් කැමති කෙනෙක්. භික්ෂුවගේ ශීලයට දෙවියන් වන්දනා කරනවා කියන කාරණය භික්ෂුව අත්දැකීමෙන් දන්නවා. මේ සටහන් තබන මොහොතේ භික්ෂුවට තමන්ගේ ගිහිකාලය මතක්වෙනවා. එම ගිහිකාලයේ සිල්පද රැකීම්වලට වඩා සිල්පද බිඳීම් වැඩියි. නමුත් ඒ සිල්පද බිඳීම්වලට සත්ව ඝාතනය, සොරකම, බොරුකීම කොහෙත්ම අයිතිවුණේ නැහැ. නමුත් වර්තමානයේ සිට අතීතයේ ගිහිජීවිතය දෙස බැලීමේ දී මම වඩාත් ගරුකරන්නේ, රැකුණු සිල්පදවලට වඩා බිඳුණු සිල්පදවලට යි. බිඳුණු සිල්පද නිසාමයි, මම ගිහි ජීවිතයේ දී කාමයන්ගේ ආදීනවයන් අත්දැකීම් තුළින් ම අවබෝධ කරගත්තේ. එසේ නොවුණා නම් තවමත් මම සදාචාරයේ නාමයෙන් අඳුරේ අතපතගාන මනුෂ්‍යයෙක්.zගිහිජීවිතයේ දී මට හැකියාවක් තිබුණා, සිල්පදයක් බිඳිමින්, බිඳුණු සිල්පද මත හිඳිමින්, බිඳුණු සිල්පදය විදර්ශනා නුවණින් දකින්න. කිසිදු ගුරු උපදේශයකින් තොරවයි එය සිදුවුණේ. එය මම සංසාරයේ ලබපු පුහුණුවක්. මම සංසාරයේ ශක්තිමත් තැනකින් නතරකොට තිබෙනවා. ඒ අතීත සංසාරයේ පුරුද්දයි, මම ගිහිජීවිතයේ දී මතුකරගත්තේ. නමුත් පිංවත් ඔබ ඉහත කාරණාව අදාළ කරගන්න යන්න එපා. එය ඔබට අනතුරුදායක ක්‍රියාවක් වේවි. මොකද, අපි එකිනෙකාගේ ඉන්ද්‍රිය ධර්ම වැඩී ඇති ආකාරය වෙනස්. එම නිසා වර්තමානයේ පිංවත් ඔබ සම්මා දිට්ඨිය නමැති නිවැරදි දොරටුවෙන් නිවන් මාර්ගයට ඇතුළු වී, ආර්ය අෂ්ටාංගික මාර්ගය ශක්තිමත් කොටගන්න. එවිට ක්‍රමානුකූලව ඔබේ ඉන්ද්‍රිය ධර්මයන් තියුණු කරලා දේවි.zපිංවත් ඔබ කෑම මේසයේ වාඩිවෙලා, බත් පිඟානට බෝංචි ව්‍යංජනයෙන් හැන්දක් පමණක් බෙදාගෙන හැමදා ම අනුභව කළොත් කවදාවත් පිංවත් ඔබට බෝංචි ව්‍යංජනය එපාවෙන්නේ නැහැ; අප්‍රිය වෙන්නේ නැහැ. නමුත් කෑම මේසයේ දී ඔබේ බත් පිඟානට බෝංචි ව්‍යංජනයෙන් හැඳි පහක් හයක් බෙදාගෙන අනුභව කළොත්, බොහොම ඉක්මනින් ඔබට බෝංචි එපාවෙනවා; අප්‍රිය වෙනවා. ඉහත බෝංචි ව්‍යංජනයේ කථාව අවසානයට මෙහි සටහන් කළේ, පිංවත් ඔබට විවේකීව ගොඩක් දේවල් ධර්මානුකූලව සිතන්න යි.zමම නම් ගිහිකාලේ කොයි දෙයත් නුවණින් දකිමින්, චපල තෘෂ්ණාවේ ගුණමකුබව හඳුනාගනිමින්, වැඩිපුර අනුභව කරපු කෙනෙක්. ඒ නිසා ම යි රසයන්ට අදාළ සියල්ල එපා වුණේ; සංහිඳී ගියේ. මේ සටහන් තබන භික්ෂුව රැඩිකල් භික්ෂුවක්. ‘රැඩිකල්’ කියන වචනය භික්ෂුවකට සුදුසු නො වෙන්න පුළුවන්. එහෙත් මොනයම් නුසුදුසු වචනයක් වුව ද, ඒ වචනය ධර්මයෙන් පෝෂණය වී ඇතිනම්, වචනයකට අපි බයවිය යුතු නැහැ. රැඩිකල් කියන වචනය භික්ෂුව පාවිච්චි කළේ සම්මතයෙන් පිට යමින්, සම්මතය තුළ ශක්තිමත් වූ භික්ෂුවක් නිස යි; ගිහිජීවිතයේ දී, අත්‍යවශ්‍ය මොහොතක සිල්පද බිඳිමින්, ශීලයෙන් පරිපූර්ණ පැවිද්දක් ලැබූ භික්ෂුවක් නිස යි; ජීවිතය මරණයට දමමින්, පංචඋපාදානස්කන්ධයට ඇති තෘෂ්ණාව සිඳලූ භික්ෂුවක්, අකුසලය විදර්ශනා නුවණින් දැක, කුසලය මතුකොට ගනිමින්, කුසලයත්, අකුසලයත් දෙක ම විදර්ශනා නුවණින් දැක්ක භික්ෂුවක්, ගිහිජීවිතය තුළ දී ම පංචඋපාදානස්කන්ධයේ අනිත්‍යභාවය අත්දැක්ක භික්ෂුවක් නිස යි.</Content>
    <Content name="book10chapter17" translatable="false">2015 පරණ වසරට සමුදෙන්න 2016 නව වසර පිළිගන්න තව දවස්‌ කීපයයි තිබෙන්නේ. උදාවෙන නව වසරේදී මනුෂ්‍ය සමාජය ඉදිරියේ ඇති ප්‍රධානම අභියෝගය බවට පත්වන්නේ මනුෂ්‍යයා වේගයෙන් රෝගීභාවයන්ට ගොදුරුවීමත් මනුෂ්‍යයාගේ පරමායුෂ වේගයෙන් හීනවීයාමත් කියන කාරණාවන් දෙකයි. උදාවෙන නව වසරේදී ධර්මානුකූලව ප්‍රවේශයක්‌ තුළින් ඉහත අභියෝග දෙක යම් පමණකට හෝ ජයගැනීමට මාර්ගයයි, මේ සටහන තුළින් භික්‍ෂුව කියන්නට උත්සහ ගන්නේ.zමේ මොහොතේ මනුෂ්‍යයාගේ පරමායුෂ අවුරුදු හැත්තෑවක්‌ පමණ වෙනවා. කල්ප දසදහස්‌ ගණනකට පස්‌සේ අල්ප ආයුෂ සහිත මනුෂ්‍ය සමාජයක්‌ බිහිවෙලා තිබෙන්නේ අතීත අකුසල් සංස්‌කාරයන්ගේ විපාකයක්‌ නිසාමයි. ලොව්තුරා බුදුරජාණන් වහන්සේ 80 වැනි වියේදී පිරිනිවී යනවා. මහා කාශ්‍යප මහරහතන් වහන්සේ 120 වැනි වියේදී පිරිනිවී යනවා. මේ ගෞතම සම්මා සම්බුද්ධ ශාසනයේ අපි සියලුදෙනාම අවුරුදු 120 කට අඩු ආයුෂයක උරුමය ලබන්නේ දීර්ඝායුෂයට අදාළ කුසල් සංස්‌කාරයන්ගේ දුර්වලතාවය නිසාමයි. අතීතයේ පැවති කාශ්‍යප බුදුරජාණන් වහන්සේගේ ශාසනයේදී මනුෂ්‍යයාගේ පරමායුෂ අවුරුදු විසිදාහක්‌. කකුසඳ, කෝණාගම බුදුරජාණන්වහන්සේලාගේ ශාසනවල මනුෂ්‍යන්ගේ පරමායුෂ අවුරුදු තිස්‌දාහක්‌. පටිච්චසමුප්පන්නව ඔබත් මමත් අතීත සම්මා සම්බුද්ධ ශාසනවල උපත ලබා, ඒ සා දීර්ඝ පරමායුෂ අත්විඳලා තිබෙනවා. සත්ව හිංසාවෙන් වැළකිලා, සත්ව ඝාතනයෙන් වැළකිලා, මිච්ඡා ආජීවයෙන් වැළකිලා, අලෝභ, අද්වේශ, අමෝහ කුසල් මූලයන්ගේ ශක්‌තිය නිසාමයි එවැනි දීර්ඝ පරමායුෂ මනුෂ්‍යයාට අතීතයේ ලැබුණේ.zපිංවත් ඔබ භික්‍ෂුවගෙන් ප්‍රශ්ණයක්‌ විමසන්න පුළුවන් ගෞතම බුදුරජාණන් වහන්සේ අවුරුදු අසූවේදී පිරිනිවීයන්නේ උන්වහන්සේ සතු ශීලපාරමිතාවේ, දානපාරමිතාවේ ශක්‌තිය දුර්වල නිසාද කියලා. බුදුරජාණන් වහන්සේ අවුරුදු 80දී පිරිනිවීයන්නේ උන්වහන්සේ සතු ශීලපාරමිතාවේ, දානපාරමිතාවේ දුර්වලතාවයක්‌ නිසානොව උන්වහන්සේ බෝධිසත්ව අවධියේදී පිරූ ශීලපාරමිතාවේ, දානපාරමිතාවේ ශක්‌තියට වඩා අල්පායුෂයන්ට අදාළ අකුසල් සංස්‌කාර, බෝධිසත්ව ජීවිතය තුළින් සිදුවී තිබෙනවාය කියන කාරණයයි ධර්මානුකූලව අපිට දකින්න සිද්ධවෙන්නේ. කෙනෙකුගේ උපතත් මරණයත් තීරණය කරන්නේ සංස්‌කාර විසින්මයි.zබුදුරජාණන් වහන්සේ ආයුසංස්‌කාරය අතහැරීමට මොහොතකට පෙරාතුව ආනන්ද ස්‌වාමීන්වහන්සේ අමතා ප්‍රකාශ කරනවා ‘ආනන්ද සතර සෘද්ධිපාද ධර්මයන් යානාවක්‌සේ පුහුණුකොට ඇති බුදුරජාණන් වහන්සේට කල්පයක්‌ ආයුෂ වැඩසිටින්නට පුළුවන්ය කියලා. මෙතැනදී ආයුෂ කල්පයක්‌ කියන්නේ එම කාලයේ පරමායුෂ වන අවුරුදු 120යි. නමුත් ආනන්ද ස්‌වාමීන් වහන්සේ මාරයාගේ ග්‍රහණයට ඒ මොහොතේ යටවී සිටි නිසා ‘භාග්‍යවතුන් වහන්ස, ඔබවහන්සේ කල්පයක්‌ ආයුෂ වැඩසිටීවා’ කියලා ඉල්ලීමක්‌ නොකළ නිසාම බුදුරජාණන් වහන්සේ අවුරුදු 80දී පිරිනිවී යන මොහොතේදී පිංවත් ඔබට ප්‍රශ්ණයක්‌ මතුවෙන්න පුළුවන් සියල්ල සිද්ධවෙන්නේ සංස්‌කාරයන්ට අදාළවනම් අවු 120 වැඩසිටීමට හැකියාව තිබු බුදුරජාණන් වහන්සේ අවුරුදු 80 දි පිරිනිවන් පෑවේ ඇයිද? කියලා. තව පිංවතෙක්‌ ප්‍රශ්ණයක්‌ කරන්න පුළුවන්, බුදුරජාණන් වහන්සේට සංස්‌කාර දෙකක්‌ ක්‍රියාත්මකව තිබුණ ද කියල. සිදුහත් කුමාරය උපත ලබනවිටම අවුරුදු 120ක පරමායුෂයක්‌ සහිතවයි උපත ලබන්නේ. බුදුරජාණන් වහන්සේට අවුරුදු 120 වැඩසිටීමේ අවස්‌ථාව හොඳටෝම තිබුණා. නමුත් බුදුරජාණන් වහන්සේ එම සංස්‌කාරය නිෂේධකර දමනවා.zමේ ලෝකධාතුවේ ලොව්තුරා බුදුරජාණන් වහන්සේලාටත්, මහරහතන් වහන්සේලාටත් පුළුවන්කම තිබෙනවා තමන්ට අවශ්‍යනම් තමන්ගේ පිරිනිවීම නියමිත කාලයට පෙරාතුව සිදුකරගන්න. මේ හැකියාව තිබෙන්නේ පංච උපාදනස්‌කන්ධය අනිත්‍ය වශයෙන් දැක්‌ක උත්තමයන්ටම පමණයි. ලොව්තුරා බුදුරජාණන්සේට අතීත සංස්‌කාරවලට අදාලව අවුරුදු 120 ක්‌ වැඩසිටින්නට හැකියාව ලැබී තිබුණත් උන්වහන්සේ අවුරුදු 80 වයසේදී තීරණය කරනවා දැන් බුදුරජාණන් වහන්සේ වැඩසිටියා ඇතිය කියල. බුදුරජාණන් වහන්සේලා මෙවැනි තීරණයක්‌ ගන්න මුලිකම හේතුව වෙන්නේ භික්‍ෂු, භික්‍ෂුණී, උපාසක, උපාසිකා සිව්වනක්‌ පිරිස ධර්ම විනයෙන් පිරිහීමත්, තෙරුවන්ට අකීකරුවීමත් කියන කාරණාවන් නිසාමය.zබුදුරජාණන් වහන්සේ නමක්‌ වේවා, රහතන් වහන්සේ නමක්‌ වේවා තමන් තීරණය කළොත් නියමිත කාලයට පෙර පිරිනිවන් පානවා කියල, උන්වහන්සේලා අතීතයේ විපාක නොදුන් බලවත් අකුසලයක්‌ ජීවිතය ඉදිරියට මතුකරගෙන එම අකුසලයට නිදහසේ ක්‍රියාත්මක වීමට ඉඩකඩ විවරකර එම අකුසල් විපාකය තුළින් පිරිනිවීම සකස්‌කරගන්නවා. එම අකුසල් විපාකයෙන් මිදීමට උත්සහගන්නේ නැහැ.zබුදුරජාණන් වහන්සේ චුන්දකර්මාර නැමති රන්කරුවාගේ නිවසේ දානයට වැඩමකර අපත්‍ය ආහාරයක්‌ වැළඳීම නිසා උන්වහන්සේගේ උදරාබාධය උග්‍ර අතට හැරුණත් උන්වහන්සේ ඒ උදරාබාධයට කිසිදු ප්‍රතිකාරයක්‌ නොකළේ මරණීය විපාකයන් කරා එම අකුසලය මතුකර ගැනීම සඳහායි. බුදුරජාණන් වහන්සේට අවශ්‍යනම් තිබුණා චුන්දකර්මාර්ගේ දානේ ගෙදරදී අප්‍රත්‍ය ආහාරයක්‌ වළදන්නේ නැතිව සිටින්න. දානේ ගෙදරට වැඩිය අනෙක්‌ සියලුම ස්‌වාමීන් වහනසේලාට එම අපත්‍ය ආහාරය වළඳන්න එපාය කියල, බුදුරජාණන් වහන්සේ එම ආහාරය අපත්‍ය බව දැනගෙනම වැළඳුවා. බුදුරජාණන් වහන්සේට අවශ්‍යනම් තිබුණා වැළඳුන උදරාබාධයට ප්‍රතිකාර ලබාගන්න. මෙම උදරාබාධය මීට පෙර වැළඳුන මොහොතේ උන්වහන්සේ අධිෂ්ඨාන ශක්‌තියෙන් තමයි රෝගය යටපත්කරගෙන සිටියේ. එසේ නැතිව ඖෂධවලින් නොවේ. මොකද උන්වහන්සේ මේවන විට තීරණය කර තිබුණා දැන් උන්වහන්සේ වැඩසිටිය ඇතිය කියලා.zඒ වන විට භාග්‍යවතුන් වහන්සේ සතුටුනොවන ආකාරයෙන් ශාසන අර්ථයන් දුර්වලවන දිශාවටයි ගමන්කරමින් තිබුණේ. උන්වහන්සේ දැක්‌ක මේ උදරාබාධය අකුසල් විපාකයක්‌. එම අකුසල් විපාකය නිදහසේ පිරිනිවීම වෙනුවෙන් උන්වහන්සේ යොමුකරගත්තා. අතීත අකුසලයන් උවමනාවෙන්ම මතුකරගෙන එම අකුසල් විපාකයෙන් ශාරීරික අබාධයන් මතුවී පැමිණෙනවිට එම ආබාධයන්ට ප්‍රතිකාර නොකර ස්‌වයං පිරිනිවීමකට එම අකුසලය යොමුකරගන්නවා.zපිංවත් ඔබ ඉහත සටහන නුවණින් දකින්න. අකුසලයත් ආයුෂයත් අතර මොනතරම් සම්බන්ධයක්‌ තිබෙනවාද කියලා. කල්ප දසදහස්‌ ගණනකට පස්‌සේ ඔබත් මමත් අවුරුදු 70 වැනි අල්පායුෂයක්‌ සහිත උපතක්‌ ලැබුවේ අතීත දීර්ඝායුෂයන්ට අදාළව සංස්‌කාරයන්ගේ අඩුභාවය නිසාමය. ඔබ වර්තමානයේ අත්විඳින මේ අල්ප ආයුෂ සහිත මනුෂ්‍ය ජීවිතයේ ඉදිරියේ තිබෙන අනතුර මෙතැනින් නවතින අනතුරක්‌ නොවේ. මනුෂ්‍යයා දිනෙන් දින ශීලයෙන් දුර්වලවනවිට මිච්ඡාආජීවය වැඩිවනවිට ක්‍රමානුකූලව තවතවත් ආයුෂ හීනභාවයට පත්වී අනාගතයේ වැඩි ඈතකට නොයාම මනුෂ්‍යයාගේ පරමායුෂ අවුරුදු දහයක්‌ වෙනවාමය කියලා බුදුරජාණන් වහන්සේ දේශනාකරනවා.zලබන්නාවූ නව වසරේදී රෝගීභාවය සහ අල්පආයුෂයි මනුෂ්‍ය ජීවිතය ඉදිරියේ තිබෙන බරපතලම අනතුරබවට පත්වෙන්නේ. මේ කෙටි ආයුකාලය තුළ මනුෂ්‍යයා තම ජීවිතය බරපතළ ශිල්පද බිඳීම් සහ අකුසල් මූලයන්කරා යොමුකරගනිමින් මෙම කෙටි ආයුෂ කාලය දීර්ඝ අනාගත භවදුකකට යොමුකරගනිමින් සිටී. වර්තමාන සමාජය දෙස බැලීමේදී පිංවත් ඔබට හොඳින්ම පෙනෙනවා මනුෂ්‍ය සමාජය, අනිත්‍යවූ, තමන් වසඟයේ තබාගැනීමට නොහැකි ධනයක්‌, බලයක්‌, වත්පොහොසත්කමක්‌ අයිතිකරගන්න බලවත්ව ශිල්පද බිඳීම යන අකුසලමූලයන් කරා යනවාය කියන කාරණය.zපිංවත්, සද්ධර්මයට කැමති ඔබ, ලබන්නාවු නව වසරේදී වැඩි අවධානයක්‌ යොමුකළයුත්තේ තමන්ට ලැබෙන ආයුෂ කාලයෙන් තවත් වසරක්‌ ගෙවීගියා, ඉතිරිව ඇති කෙටි ආයුෂය තුළ මම කෙසේද කුසල් වැඩෙන පිංකම්කරමින් අඩු ආයුෂ අනතුරෙන් මිදී, දීර්ඝ ආයුෂ ලබන, සතර අපා අනතුරෙන් මිදුන දෙවියෙක්‌ දිව්‍යංගනාවක්‌ වෙන්නේ කියන කාරණය ධර්මානුකූලව මතුකර දකින්නට. වර්තමාන සමාජය තුළ අතීත දානයන්ට අදාළව සැපය විපාකදීමේ උච්ඡ ස්‌වභාවයකුත් ශීලයට අයත් සත්ව ඝාතනය, සත්ව හිංසාවන්, මිච්ඡා ආජීවයන් සහ සම්මා සංකප්පයන්ගේ දුර්වලතාවන් හේතුවෙන් විපාකයට පැමිණෙන රෝගීභාවය සහ අල්පආයුෂ කියන කාරණා දෙකම එකට බද්ධ වී දෙයාකාරයකින් ක්‍රියාත්මක වන බවත් පෙනෙනවා. අතීත ශිල්ප ද බිඳීම නිසා අඩු ආයුෂත්, අතීත දානයන්ගේ ආනිශංස හේතුවෙන් අඩු ආයුෂය තුළ සැප ලැබීමත් කියන කාරණා දෙකම ක්‍රියාත්මක වෙනවා.</Content>
    <Content name="book10chapter18" translatable="false">මේ මොහොතේ ජාති ආගම් බේදයකින් තොරව මනුෂ්‍යයා අත්විඳින විසිතුරු දෑ, ප්‍රනීත දෑ, සුඛෝපභෝගී නිවාස, සුඛෝපභෝගී යානවාහන, නේක විධ අහාරපාන, නොයෙකුත් විලාසිතාවන්ගේ සිරුරට සුවපහසු ඇඳුම්, පැළඳුම්…. මේ මනුෂ්‍යයාට ලැබී තිබෙන විසිතුරු ප්‍රනීත භාවය කියන්නේ මනුෂ්‍යයාගේ අතීත භවයන්හි දානයේ සංස්‌කාරයන්ගේ ඵලයයි.zඅපි පුංචිකාලයේ වෙළෙඳසලකට ගියොත් එම වෙළෙඳසලේ විකිණීමට තිබුණේ, එක බෝතලයක බුල්ටෝද තව බෝතලයක නාරංබික්‌, තව බෝතලයක විස්‌කිරිඤ්ඤා තව බෝතලයක කළු සුරුට්‌ටු, පෙට්‌ටි සුරුට්‌ටු ආදියයි. ඔයිට වඩා දෙයක්‌ අතීතයේ වෙළෙඳසලක මුදල් කවුළුවක්‌ මත තිබුණේ නැහැ. අතීතයේ ඇඳුමක්‌ ගන්න වෙළෙඳසලකට ගියොත් එහි තිබුණේ කාකි රෙදිවලින්, චීත්ත රෙදිවලින්, පිජාමා රෙදිවලින් මැසූ ඇඳුම් පැළඳුම් පමණයි. අවුරුද්දට එක වතාවයි දෙමාපියන්ගෙන් ඇඳුම් කට්‌ටලයක්‌ ලැබුණේ. එයත් සරල ඇඳුමක්‌. නමුත් වර්තමාන සමාජයේ දරුවන්ගේත්, වැඩිහිටියන්ගේත් රස විඳීමේ ශක්‌තියත්, ලැබීමේ ශක්‌තියත් ඊට වඩා හාත්පසින්ම වෙනස්‌. වෙළෙඳපොළකට ගියොත් දරුවෙකුට වැඩිහිටියෙකුට කුමක්‌ද මිල දීගන්නේ කියන ප්‍රශ්නය මතුවෙනවා. විවිධත්වය, රසය, සුඛෝපභෝගීභාවය, විසිතුරු බව එකිනෙකට වෙනස්‌ සුඛෝපභෝගී නිවාස රටාව සුඛෝපභෝගී යානවාහන, අධිපහසුකම් සහිත වෛද්‍ය සේවය, තාක්‍ෂණික උපකරණයන්ගේ දියුණුව…. මේ සියලු සැපයට අදාළ සම්පත් මනුෂ්‍ය සමාජයට ලැබෙන්නේ, පෙර ජීවිතවල දානයන්ට අදාළ සංස්‌කාරයන්ගේ උත්කෘෂ්ඨ භාවය නිසාමයි. යම් සිල්වත් භික්‍ෂුවක්‌ මේ මොහොතේ දේශනා කරන ධර්මයන් සශ්‍රික දිව්‍යතලයක වැඩසිටින දෙවියෙක්‌ දිව්‍යශ්‍රෝත වලින් අසන්නේ එම දෙවියන්ගේ පින නිසා. භික්‍ෂුව මේ මොහොතේ ලියන මෙම සටහන, පිංවත් ඔබ කියවන මේ සටහන, මේ මොහොතේම ඈත දුරුරටක ජීවත්වන බෞද්ධ පිංවතෙක්‌ බොත්තමක්‌ ඔබලා අන්තර්ජාලයෙන් කියවන්නේ පින නිසාමයි.zමනුෂ්‍ය සමාජය තුළ වර්තමානයේ මතුවී පැමිණෙන තාක්‍ෂණයට අදාළ, සැපයට අදාළ, රසයට අදාළ සියලුම ධර්මතාවන්, මනුෂ්‍යයාගේම පෙර ජීවිතවල දානයන්ගේ ඵලයයි. නමුත් එම දානයේ ඵලය මනුෂ්‍ය සමාජයට සැප විපාකයන්ව පැමිණෙන්නේ අතීත සීලයේ දුර්වල භාවයන්ට අදාළ අකුසල් සංස්‌කාරයන්ගේ විපාකයන් සමඟ මුසුවෙලයි. ඒ නිසායි දිවට රසය ලැබුණත්, ශරීරයට සැපය ලැබුණත්, මනසට මිහිර ලැබුණත්, ජීවිතයට අඩු ආයුෂ ලැබී ඇත්තේ. අපි සියලුදෙනාම පෙර ජීවිතයන්හීදී විසිතුරු ආකාරයට දන් පූජා කළාට, සත්ත්ව ඝාතනයට, සත්ත්ව හිංසාවට, මිච්ඡා ආජීවයන්ට, මිච්ඡා සංකප්පයන්ට අදාළ අකුසල් සිදුකරගෙන තිබෙනවා. මේවා දුර්වල කරගෙනයි පිංවත් ඔබ දන් පූජා කරගෙන තිබෙන්නේ.zමෙන්න මේ ධර්මානුකූල නිවැරදි ප්‍රවේශය ඔබගේ ජීවිතය තුළින් මතුකර දැකීමට පිංවත් ඔබට මේ ලබන්නාවූ නව වසරේදී පුළුවන්කම ලැබුණොත්, එය අඩු ආයුෂ අනතුරෙන් මිදීමට ඔබට ගොඩාක්‌ උපකාරිවෙනවා. මෙම අනතුර අඳුනාගැනීමට අදක්‍ෂ පිංවතා තම ජීවිතවලට අතීත දානයන්ගේ ඵලය වශයෙන් ලබාදෙන සැපය, රසය, මිහිර විඳින්නට පරමායුෂය තව තව අඩුකරගැනීමට අවශ්‍ය ප්‍රධානම සාධක වන ලෝභ, ද්වේශ, මෝහ ධර්මයන් වර්ධනය කරගන්නවා. දානයේ ආනිශංස හේතුවෙන් ජනතාවට සැප, රස, මිහිර ලැබෙන විට, ඒවා භුක්‌තිවිඳීමේදී ඒවා අයිතිකරගැනීමට යැමේදී රැස්‌වෙන අකුසල මූලයන් නිසා ඔබ තබන සෑම පියවරකදීම ඔබගේ ආයුෂය හීනකර ගැනීමේ ක්‍රියාන්විතයකට ඔබ හවුල්වෙනවා. මේ ක්‍රියාන්විතය තමයි පියවරෙන් පියවර මනුෂ්‍යයාගේ පරමායුෂ අවුරුදු 10 ය කියන තැනට අරගෙන යන්නේ.zපිංවත් මහත්මයෙක්‌ භික්‍ෂුවගෙන් ප්‍රශ්නයක්‌ ඇසුවා ‘ස්‌වාමීන් වහන්ස, නවීන තාක්‍ෂණයේ දියුණුව කොහොමද පිනේ ඵලයක්‌ වෙන්නේ’ කියල. නවීන තාක්‍ෂණය හේතුවෙන් වෛද්‍ය ක්‌ෂේත්‍රයට සහ අනෙකුත් අත්‍යවශ්‍ය ක්‌ෂේත්‍රවලට පැමිණෙන නවීන තාක්‍ෂණික උපකරණ කියන්නේ, මනුෂ්‍යයාගේ දැනීමේ ඵලයයි. මේ ඕනෑම තාක්‍ෂණික උපකරණයක්‌ සොයාගන්නේ, නිෂ්පාදනය කරන්නේ මනුෂ්‍යයාගේ දැනුම තුළින්. මනුෂ්‍යයාගේ දැනුම කියන්නේ ධර්මානුකූලව අතීත කුසල් සංස්‌කාරයන්ගේ ඵලයක්‌. යම් පිංවතෙක්‌ නූගත්භාවයට පත්වන්නේ අතීත අකුසල් සංස්‌කාරයන්ගේ ඵලයක්‌ නිසා. එහෙමනම් නවීන තාක්‍ෂණය කියන්නේ මනුෂ්‍යයාගේ දැනුමේ ඵලයක්‌. දැනුම කියන්නේ අතීත කුසල් සංස්‌කාරයන්ගේ, පිනේ ඵලයක්‌.zමනුෂ්‍යයාගේ අතීත පින නිසාම ලැබෙන නවීන තාක්‍ෂණය හේතුවෙන් ඔබට ලැබෙන කාලයේ ඉතිරිය, නැතිනම් විවේකය, පිංවත් ඔබ පෙරළා උපයෝගි කර ගන්නේ නැවත අකුසල මූලයන් වර්ධනය කරගැනීමටයි. ඒ කියන්නේ පින ගින්දරක්‌ බවට පත්කරගන්නවා.zඑක පිංවත් මහත්මයෙක්‌ සිටිනවා. ඔහු සිල් පද බිඳින, අනුනට හිරිහැර කරන මිච්ඡා ආජීවයෙන් ජීවත්වන අයෙක්‌. ඔහු බරපතල හදිසි අනතුරකට ලක්‌ව මරණාසන්න වෙනවා. නමුත් මනුෂ්‍යයාගේ පින නිසාම මතුවී තිබෙන නවීන වෛද්‍ය පහසුකම් හේතුවෙන් එම මහත්මයා මරණයෙන් බේරෙනවා. ඔහු මරණයෙන් බේරෙන්නෙත් ජීවත්වීමට අදාළව තිබුණා වූ අතීත කුසල් ශක්‌තියක්‌ නිසා. පෙර පින නිසා ඇතිවු තාක්‍ෂණයෙන් ඔහු ජීවිතය බේරාගත්තත්, එලෙස බේරාගත් තම ජීවිතය නැවත යොමුකරන්නෙත් මිච්ඡා ආජීවයටමයි. සිල් පද බිඳීම දෙසටමයි. බලන්න පින ගින්දරක්‌ බවට පත්කරගන්නවා. පින වැරදි ආකාරයෙන් කළමනාකරණය කරන නිසාම අනාගතයේ අඩු ආයුෂයට අදාළ සංස්‌කාර නැවත රැස්‌කරගන්නවා. එම නිසා ලබන්නාවූ නව වසරේදී පිංවත් ඔබ දක්‍ෂ වෙන්න නවීන වෛද්‍ය තාක්‍ෂණයේ විශේෂඥ දැනුම හේතුවෙන් මරණයෙන් රෝගීභාවයෙන් බේරුණ ඔබේ ජීවිතය, ඔබ මරණයෙන් බේරාදීමට උපකාරී වූ පින උදෙසාම, කුසලය උදෙසාම යොමුකරගන්න.zවර්තමානයේ රටේ නවීන තාක්‍ෂණික ක්‍රමවේදයන්ගෙන් බිහිවුණ අධිවේගී මාර්ග තිබෙනවා. මේ අධිවේගී මාර්ග පහසුකම් බිහිවෙන්නේ ජනතාවගේ පිනේ ශක්‌තිය නිසා. සමහර ගම්මානවල පාරවල් තිබෙනවා මඩ වගුරු වගේ ඒවා එම ජනතාවගේ අකුසල් විපාකයන්. ජනතාවගේ පින නිසාමයි අධිවේගී මාර්ග බිහිවෙන්නේ. එම අධිවේගී මාර්ගවල ගමන් කිරීම නිසා ජනතාවට ලැබෙන කාලයේ ඉතිරිය, විවේකය, ජනතාව නැවත යොමුකරන්නේ අකුසල මූලයන් වර්ධනය උදෙසායි. මොන පිංවතාද අධිවේගී මාර්ගයේ මාතරට ගිහිල්ල ලැබුණ පැය දෙකේ ඉතිරිය කුසල් ධර්ම වැඩීමට යොමුකරන්නේ. ඒ කාලයේ ඉතිරියත් යොදාගන්නේ තව අකුසල් මූලයන් රැස්‌කර තව තව ආයුෂ හීනකර ගන්නා දිශාවටමයි. බලන්න දානමය පින විපාකයට පැමිණෙන විට අකුසල් වැඩිකරගනිමින් පින ගින්දරක්‌ බවට පත්කර ගන්නවා. එම නිසා පිංවත් ඔබ දක්‍ෂ වෙන්න, පින නිසාම ලැබුණ නවීන තාක්‍ෂණික උපකරණ සහ ක්‍රමවේදයන් තුළින් ඔබ ලබන්නාවූ කාලයේ ඉතිරිය පංච නීවරණ වැඩෙන කාමච්ඡන්දය වැඩෙන දිශාවට නොව කුසල්ධර්මයන් වැඩෙන පිංකම් දිශාවටම ලබන්නාවූ නව වසරේදී යොමුකරගන්න.zවර්තමානයේ පිංවතුන්ලාට බොහෝම ලස්‌සන විසිතුරු වර්ණවත් ශරීර අලංකාරයක්‌ ලැබිල තිබෙනවා. එකිනෙකට වෙනස්‌ මෝස්‌තරවලින් ඇඳුම් පැළඳුම් ස්‌වර්ණාභරණ සුවඳ විලවුන් පාවහන්…. බුදුරජාණන් වහන්සේ දේශනා කරනවා කැමති කැමති දෙය පූජාකරන්නාට කැමති කැමති දෙය ලැබෙනවාය කියල. විසිතුරු දෙය පූජාකරන්නාට විසිතුරු විසිතුරු දෙය ලැබෙනවාය කියල. බුදුරජාණන් වහන්සේ දේශනාකරනවා ‘ආනන්ද, මම කුමාර කාලයේ යම් සළුවක්‌ පෙරවූවා නම්, යම් ඇතිරිල්ලක්‌ පරිහරණය කළා නම්, ඒ සඳුන් සුවඳ ගැල්වූ සුසිනිඳු සළුවක්‌මයි. ඇතිරිල්ලක්‌මයි. මම ශරීරය දෝවනය කළා නම්, ඒ සුවඳ සඳුන් ගැල්වූ ජලයෙන්මයි කියලා. මේවා පෙර දාන පාරමිතාවන්ගේ විපාකයන්මයි. වර්තමාන සමාජය, ඇඳුමෙන්, පැළඳුමෙන්, ශරීර අලංකරණයෙන් මේ ලබන විසිතුරු භාවය, ප්‍රසන්න භාවය කුමක ඵලයක්‌ද? අතීතයේ විසිතුරු දෙය පූජාකිරීමේ හෙවත් දානයේ ඵලයක්‌මයි. එහෙම නැතිව ජේ.ආර්. ජයවර්ධන මහත්මයා මේ රටට නිදහස්‌ ආර්ථිකය ගෙන ඒමේ ඵලයක්‌ නම් නොවෙයි. අද මේ මනුෂ්‍යයන් ලබන විවෘත සැපය ධර්මානුකූල හේතුවක්‌. නමුත් වර්තමාන සමාජය, පෙර පින නිසා ලැබුණු මේ විසිතුරුභාවය, ඇඳුම් පැළඳුම්, ආභරණ, සුවඳ විලවුන් ආදිය ප්‍රයෝජනයට ගන්නේ බලවත් ආකාරයට අකුසල් මූලයන් වැඩෙන ආකාරයෙන්මයි.zතමන්ට නොගැලපෙන, ශීලාචාරකමට නොගැලපෙන ඇඳුමෙන් පැළඳුමෙන් වර්තමාන සමාජය ඔඩුදුවලා තිබෙනවා. බුදුරජාණන්වහන්සේ ගිහි පිංවතුන්ලාට ඇඳුම් පැළඳුම් සඳහාත් ප්‍රත්‍යවේක්‍ෂාව දේශනා කර තිබෙනවා. පිංවත් ඔබ ඇඳුමක්‌ ඇඳිය යුත්තේ සිය ශරීරයේ අලංකාරය, මදය, හැඩය, වර්ණය ලෝකයාට පෙන්වන්න නොවේ. තමන් තුළවත්, අනුන් තුළවත් කාමච්ඡන්දයන් ඇතිකිරීමට නොවේ. ‘මා මේ ඇඳුම අඳින්නේ අව් වැසි පිනි වලින්, මැසි මදුරුවන්ගෙන් ආරක්‍ෂා වී, ශරීරයේ ලැජ්ජා භය ඇති තැන් වසාගැනීම සඳහායි’ කියලා. නමුත් ඇඳුමක්‌ තුළින් ලැබිය යුතු මේ ධර්මානුකූල අර්ථය, වර්තමාන සමාජයෙන් අනතුරක්‌ දෙසට ගමන් කරනවා. සමහරක්‌ පිංවතුන් ඇඳුමක්‌ අඳින්නේ ශරීරයේ හැඩය, වර්ණය බාහිර සමාජයට උලුප්පා පෙන්වන ආකාරයටමයි. මෙවැනි නොගැලපෙන ඇඳුම් ඇඳගෙන මහපාරේ යන පිංවතුන්ලා ධර්මානුකූලව නම් හඳුන්වන්න වෙන්නේ ‘ඇවිදින අකුසල් සාප්පු’ වශයෙනුයි. මේ අය නොදැනුවත්භාවය නිසාම, සමාජයට අකුසලය ‘නොමිලේම’ විකුණනවා. මේ ගැන ධර්මානුකූලව අර්ථ දැක්‌වුවොත්, සැඟවිය යුතු දේවල් සැඟවූවේ නැතිනම්, නොසැඟවිය යුතු දේවල් සැඟවී යනවාය යන්නයි. වර්තමාන සමාජයේ සමහරක්‌ පිංවතුන්ලා තුළින් සැඟවිය යුතු, ලැජ්ජාව බය ඇති තැන් ක්‍රමානුකූලව ප්‍රදර්ශනය වෙන විට, නොසැඟවිය යුතු දේවල් වන ශීලාචාරකම, ලැජ්ජාව බිය නැතිනම් හිරි ඔතප් සමාජයෙන් සැඟවී යනවා. වර්තමාන සමාජය ක්‍රමානුකූලව මේ අනතුර කරා ගමන් කරනවා.</Content>
    <Content name="book10chapter19" translatable="false">නව වසරක්‌ ලබන වෙලාවේ, පිංවත් ඔබ, මෝහය කියන කාරණය පිළිබඳවත් සැලකිල්ලක්‌ යොමුකරන්න ඕනේ. මෝහය කියන්නේ සම්මා දිට්‌ඨියේ අර්ථයන්ගෙන් බැහැරවීමයි. තෙරුවන් කෙරෙහි ශ්‍රද්ධාවේ ඇති දුර්වලතාවයන් නිසාම, උදාවන සෑම වසරකදීම, ගෙවුණු වසරට වඩා අන්‍යශීලව්‍රතයන්, ජ්‍යොතිෂ යන්ත්‍ර මන්ත්‍ර, ගුරුකම් කොඩිවින ආදිය ජනතාව විසින් වැළඳගැනීමේ ප්‍රවණතාවක්‌ සමාජය තුළ තිබෙනවා.zනව වසර කියන්නේ, පිංවත් ඔබට නිවැරදි වීමට ලැබෙන අලුත් අවස්‌ථාවක්‌. නව වසරක උදාවකින්, නිවැරදි වීමට ලැබෙන අවස්‌ථාවෙන් පිංවත් ඔබ ප්‍රයෝජනයක්‌ නොගෙන, පරණ අවුරුද්දේ වැරදි පුරුදුම ජීවිතයට එකතුකොට ගන්නවා නම්, අවුරුද්ද අලුත් වුවත් පිංවත් ඔබ පැරණි පුද්ගලයාම වෙනවා.zභික්‍ෂුව වැඩසිටින පළාතේ ගුරුකම් මහත්මයෙක්‌ සිටිනවා. ඔහුගේ දේවාලයට සහනයක්‌ පතා පැමිණෙන සෑම පුද්ගලයෙක්‌ගේම ඔහු අතින් අල්ලනවා. පැමිණෙන සේවාදායකයාගේ ශරීරයේ යම් දෝෂයක්‌ තිබෙනවා නම්, ගුරුකම් මහත්මයා අතින් අල්ලන කෙනාව වෙව්ලනවා, වැටෙනවා. දෝෂයක්‌ නැතිනම් වෙව්ලන්නේ, වැටෙන්නේ නැතිලු. මෙම ගුරුකම් මහත්මයාගේ දේවාලයට ගිහින් පැමිණි ගමේ මහත්මයෙක්‌, උදේ පිණ්‌ඩපාත මඩුවේදී අසනවා ‘ස්‌වාමීන්වහන්ස එහෙම වෙන්නේ කොහොමද?’ කියලා.zහේතූන් කිහිපයක්‌ නිසාම ගුරුකම් මහත්මයා අතින් අල්ලනකොට යම් පුද්ගලයෙක්‌ වෙව්ලන්න, වැටෙන්න පුළුවන්. ගුරුකම් මහත්මයා ශ්‍රද්ධාවෙන්, ශීලයෙන්, කුසල මූලයන්ගෙන් දුර්වල, අන්‍යශීලව්‍රත වඩන කෙනෙක්‌ නිසා, ඔහුගේ ශරීරයට එවැනිම අමනුෂ්‍යයෙක්‌ගේ බලපෑම හේතුවෙන් වගේම, ඔහුගේ සේවාදායක ආතුරයාද අකුසල් මූලයන්ගෙන් කිලිටි අයෙක්‌ නිසා මෙවැනි දෙයක්‌ වෙන්න පුළුවන්. දෙවැනි කාරණය, යම් පුද්ගලයෙක්‌ මා තුළ අමනුෂ්‍ය දෝෂයක්‌ තිබෙනවාය කියන කාරණය නිතර නිතර සිතීම නිසාත්, කට්‌ටඬි මහත්මයා තමන්ගේ අතින් අල්ලන විට එකී මානසික තත්ත්වය මත වෙව්ලන්න, වැටෙන්න පුළුවන්. තුන්වැනි කාරණය, සාම්ප්‍රදායික නිල වෙදකම කියලා ප්‍රතිකාර ක්‍රමයක්‌ තිබෙනවා. දේවාලයේ කපුමහත්මයා වංචාකාරී ලෙස තමන් ඉදිරියට පැමිණෙන සේවාදායකයාගේ අතේ නිලයක්‌ අල්ලා වෙව්ලන්නට හැර මනුෂ්‍යයෙක්‌ව වට්‌ටවන්නත් පුළුවන්. නමුත් මේ තුන් ආකාරයෙන් කොයි ආකාරයට එය සිදුවුවත් එය අයිති වෙන්නේ මෝහයටයි. අකුසල් මූලයන්ටයි. එකතු කරගන්නේ අමූලිකා ශ්‍රද්ධාවට අයත් ධර්මතාවයන්මයි. අලුත් අවුරුද්දක්‌ ලැබුවත්, කට්‌ටඬි මහත්තයාගේ දේවාලයේ පෝලිම තව තව වැඩිවෙන බවනම් භික්‍ෂුවට විශ්වාසයි.zපිංවත් ඔබ අවුරුද්ද අලුත්වෙද්දී, පරණ වැරදි අසද්ධාවේ පුරුදු ජීවිතයෙන් ඉවත්කොටගෙන අලුත් අවුරුද්දේ දසකුසල් ධර්මයන් සහිත නැවුම්භාවයෙන් යුත් අලුත් ජීවිතයක්‌ පටන් ගන්න දක්‍ෂ වෙන්න. එසේ නොවුනහොත් අලුත් අවුරුද්ද අලුත් වුවද පිංවත් ඔබ පරණමය.zමෝහය නිසාම, සමහරක්‌ පිංවතුන් අලුත් අවුරුද්දක්‌ ලැබුවත් ජීවිතයට එකතුකොටගන්නා පරණ පුරුද්දක්‌ තමයි, මත්වතුර කියන කාරණය. ධර්මයේ සැබෑ සැපය වන ප්‍රීතිය, පස්‌සද්ධිය ප්‍රතික්‍ෂේපකොට, සමාජය කැමැත්තෙන්ම ජීවිතයට එකතුකොටගන්නා මත්වීම අයිතිවන්නේ මෝහයට, මෝඩකමට, හීනමානයට, දුස්‌ශීලභාවයට, රෝගීභාවයට, අපකීර්තියට, අසමගියටයි. බලන්න එක මත්වතුර වීදුරුවකින් ජීවිතයට මොනතරම් දේවල් එකතුකොටන්නවාද කියලා. මත්වතුර වීදුරුවක ඔච්චර දේවල් මුහුවෙලා තිබෙනවානම්, මත්වතුර කෙරෙහි මොනතරම් පිළිකුලකින්ද ඔබ බලන්න ඕනේ.zඅසත්පුරුෂ, මත්වතුර දන් දෙන්නාට මිල අධික මත්වතුර පෙරළා ලැබෙනවා. එය ධර්මතාවයක්‌. පිංවත් ඔබ, සමාජයේ දැක ඇති, මහා සංඝරත්නයට දන් පූජා කරන්න අකමැති පිංවතුන්ලා සමාජයේ අසත්පුරුෂ මිතුරන්ට අත දිගහැර වියදම්කොට මත්වතුර සාද පවත්වනවා. යාළුවන්ට මත්වතුර බොන්න දෙන්නට, තමන් බොන්නට වියදම් කරන්නට කිසිම ලෝභකමක්‌ නැහැ. හැබැයි ගෙදර නෝනා දරුවන්ට හොඳින් සලකනවා. මෙවැනි මහත්වරු මැරෙන වෙලාවේ අවසාන චුති සිතට, කළා වූ පිං සිතුවිල්ලක්‌ ඇතිවුනොත් නැවත මනුෂ්‍යයෙක්‌ වෙලා උපදිනවා. ඉපදිලා පෙර ජීවිතයේ මත්වතුර දානයක්‌ නිසා තරුණ කාලයේම ඉස්‌තරම් වර්ගයේ මත්වතුර ලැබීමට අවස්‌ථාව ලබනවා. භික්‍ෂුව පොඩිකාලයේ වෙළෙඳපොළේ තිබුණේ ගල් අරක්‌කු, රා පමණයි. නමුත් මොකක්‌ද මේ වර්තමානයේ මතුවී පැමිණෙන මිල අධික මත්වතුර සංස්‌කෘතිය? අතීත මත්වතුර දන්දීමේ ආනිශංසයයි.zකුමන රජයක්‌ ඇවිත්, මතට නැවතීමට තබන්නට උත්සහ කළත්, මත්වතුර විකුණන කඩ දිනෙන් දින විචිත්‍ර වන්නේ, ව්‍යාප්ත වෙන්නේ රා පොල්කට්‌ට, කසිප්පු වීදුරුව, ගල් පොල් වීදුරුව දන්දීමේ, බෙදාගෙන බීමේ හේතුඵල ධර්මයන් නිසාමය. ඔබගේ උපන්දින සාදයේදී, මංගල සාදයේදී, මළගෙදරදී, තැබෑරුමේදී, ප්‍රියාසාදයේදී මත්වතුර දන්සැල් පැවැත්වීමේ හේතුඵල ධර්මයන් නිසාමය. අසත්පුරුෂ මත්වතුර දානයන්ගේ ඵලයෙන් ලබන අසත්පුරුෂ ආනිශංසය වන්නේ මත්වතුරත්, බේබදුකමත්, රෝගීභාවයත්, සතර අපායත් පමණි. ලබන්නාවූ නව වසරේදී පිංවත් ඔබට ‘මේ වසරේදී මත්වතුර බීම නවත්වනවා’ය කියලා අධිෂ්ඨානයක්‌ ඇතිකොටගැනීමට බැරිනම්, කරුණාකර ‘මම මේ වසරේ අනුනට මත්වතුර පොවන අසත්පුරුෂ මත්වතුර දෙන, අසත්පුරුෂ මිත්‍රයෙක්‌ වෙන්නේ නැහැ’ය කියන අධිෂ්ඨානයටවත් එන්න දක්‍ෂවෙන්න.zඑම අධිෂ්ඨානය, ලබන්නා වූ අලුත් අවුරුද්දේදී මත්වතුර බොන ඔබේ අකුසල් මූලයන් දශමයක්‌ හෝ අඩුවෙන්න හේතුවෙන්නට පුළුවන්. ඔබේ මළගෙදර වේවා, ඔබගේ මගුල්ගෙදර වේවා, ඔබේ සාදයකදී වේවා, තැබෑරුමේදී වේවා, ඔබේ නිවසේදී වේවා, ඔබ අසත්පුරුෂ මත්වතුර දානයන් අනුනට දෙන අයෙකුනම්, තමන් මත්වතුර බොන්නේ අනුනට මත්වතුර දානයක්‌ දෙන අයෙක්‌ නම්, ඔබ සතුටින් විනෝදයෙන් හිතමිතුරන්ට අතත්දිගහැර මුදල් වියදම්කොට දෙන මත වතුර දානයක්‌ යනු ලෝකයේ අසත්පුරුෂම දානයක්‌ බව ධර්මානුකූලව මතක්‌කොට සිටිනවා. අතීත අසත්පුරුෂ මත්වතුර දානයක්‌ නිසා වයින් ස්‌ටෝර්ස්‌ වෛවර්ණභාවයෙන් පිරී ගියත්, ඒවා මිලදීගන්න හේතුඵල ධර්මයන් නිසාම, අතීත අසත්පුරුෂ මත්වතුර දානයක්‌ අනුනට ලබාදුන් පුද්ගලයන්ම පෝලිම් ගැසී සිටියත්, මත්වතුර යනු මෙලොව පරලොව දුකේ සැබෑම සංකේතයක්‌ බව නව වසරේදී නුවණින් දකින්න දක්‍ෂවෙන්න.zලබන්නා වූ අලුත් අවුරුද්දේදී අසත්පුරුෂ මත්වතුර දානයන් දීම නවතා දමා, පැතිරයන නව මත්වතුර සංස්‌කෘතිය යම් පමණකින් හෝ සීමා කරගැනීමට දක්‍ෂවෙන්න. ඔබේ ජීවිතයට අදාළ සතුටුදායක මොහොතක එම සතුට අනුවණින් සමරන්න, ඔබත් අනුනට අසත්පුරුෂ මත්වතුර දානයන් පූජා කළත්, එම අසත්පුරුෂ මත්වතුර දානයේ ඵලයක්‌ ලෙස, මීළඟ ජීවිතයේ ඔබ යම් හෙයකින් මනුෂ්‍යයෙක්‌ වුවහොත් තරුණ කාලයේදීම මිල අධික ඉස්‌තරම් මත්වතුර බොන බේබද්දෙක්‌ වීමට හොඳටෝම ඉඩකඩ විවරව ඇත.zබුදුරජාණන්වහන්සේ දේශනා කරනවා, ප්‍රනීත දෙය දන්දෙන පිංවතා, ප්‍රනීත දෙයම ඵලය වශයෙන් ලබනවා. නීරස දෙය දන්දෙන පිංවතා නීරස දෙයම ඵලය වශයෙන් පෙරළා ලබනවාය කියලා. ඉහත ධර්මත්‍රාව තුළ යම් කෙනෙක්‌ විෂ සහිත දෙය අනුනට දන් දෙනවා නම්, ඔහු පෙරළා විෂ සහිත දෙයම ලබනවා. ලබන්නා වූ නව වසරේදී පිංවත් ඔබ තේරුම් ගන්න, හන්දියක්‌ ගානේ පිහිටා ඇති මත්වතුර තැබෑරුම්, හැඩවැඩ වෙමින්, විසිතුරු වෙමින්, මිල අධික මත්වතුර බිහිවෙමින්, සමාජය තුළ ඇතිවෙන මේ මත්වතුර සංස්‌කෘතිය, සතුට බෙදාගැනීමේ නාමයෙන්, ලෝභකමින් තොරව, අසත්පුරුෂ මත්වතුර දානයන් අනුනට පිදීමේ හේතුඵල ධර්මයක්‌ය කියලා. ලබන්නා වූ නව වසරේදී අසත්පුරුෂ වූ මත්වතුර, හිතවත්භාවය වෙනුවෙන් දන්දීම නවතා, මත්වතුර බීම උදෙසා, දන්දීම උදෙසා සකස්‌වෙන ඔබේ අනිත්‍යභාවයට පත්වන්නා වූ සිත ඔබ දන්දෙන්න. එය මෙලොව ශ්‍රේෂ්ඨම මත්වතුර දානය වෙනු ඇත. පරණ පුරුදුවලින් මිදුණු අලුත් අවුරුද්දක්‌ ඔබට, ඔබේ පවුලට, ඔබේ සෞඛ්‍යයට උදාවෙනු ඇත.</Content>
    <Content name="book10chapter20" translatable="false">එළඹෙන වසරේදී විශේෂයෙන්ම දෙමාපියන් මේ කාරණාව ගැන අවධානය යොමු කළොත් ඉතාම වටිනවා. මන්ද දෙමාපියන්, දරුවන් නිසා බරපතල අකාරයට අකුසල් මූලයන් සකස්‌කර ගන්නා බව පෙනෙන්නට තිබෙනවා. වෙස්‌සන්තර ජාතකයේ ජූජක බමුණා, ජාලිය සහ ක්‍රිෂ්ණජිනා දරුවන් දෙදෙනා පහර දෙමින් අරගෙන ගියා වගේ, නිරතුරුවම කේන්තියෙන් දරුවන්ට පහර දෙන දෙමාපියන් සමාජයේ සිටිනවා. දරුවන්ට පහර දෙනවා කියන කාරණය මනුෂ්‍ය ධර්මවලට ගැලපෙන කාරණයක්‌ නම් නෙවෙයි. මේ සටහන් තබන භික්‍ෂුව මේ ලෝකයේ දකින්න අකැමැතිම දෙයක්‌ තිබෙනවා, ඒ තමයි දරුවන් හඬනවා දැකීම. භික්‍ෂුව උදේ 6.30 ට ගම්මානවල පිණ්‌ඩපාතයේ වඩිනකොට දරුවන් පාසල් ගමනට සූදානම් කරන්න ගිහිල්ලා දරුවන්ට ගහන අම්මලා ගොඩාක්‌ දැකලා තිබෙනවා.zපාසල් යන දරුවන් සිටින අම්මලාගෙන් සියයට පනහක්‌ම, පාසල් දිනවල උදෑසන දරුවන් නිසාම, විසිරුණු සිතකින්මයි ගතකරන්නේ. දෙමාපියන් තුළ වැඩෙන පංචනීවරණයන් නිසාම, උදෑසන කාලයේ දෙමාපියන් තුළ ධර්මයක්‌ වැඩෙන්නේ නැහැ. ලබන්නාවූ නව වසරේදී දෙමාපියන් දක්‍ෂ වුණොත්, දරුවන් පාසල් යැමට සූදානම් කරන පැය දෙක තුළ සතියෙන් සිහියෙන් යුතුව එම කටයුතු කරන්න, දිනකට රැස්‌වන අකුසල් මූලයන් ගොඩක්‌ අවම කරගන්න පුළුවන්කම තිබෙනවා. දෙමාපියන්, දරුවන් සමඟ කටයුතු කිරීමේදී, අම්මා තාත්තා කියන මනෝභාවයෙන් මිදී, ඔබත් දරුවෙක්‌ගේ මනෝභාවය තුළ සිටිමින් දරුවා ඉදිරියේ කටයුතු කරන්න. ‘මම අම්මා, ඔබ දරුවා’ කියන මනෝභාවයෙන් මේ ප්‍රශ්නය විසඳාගන්න බැහැ. දෙමාපියන්, දරුවෙක්‌ගේ මනෝභාවය තුළ සිටිමින් කටයුතු කිරීමේදී, දරුවාගේ අකීකරුකම්, ප්‍රමාදභාවයන් ඉදිරියේ ඔබ ගැටෙන්නේ, කේන්ති ගන්නේ නැහැ. මන්ද ඔබ දරුවා දෙස බලන්නේ දරුවාගේම මනෝභාවයෙන් නිසා, අකීකරුභාවයන්, ප්‍රමාදභාවයන් ඔබටද අදාළ ධර්මයන් ලෙසින් ඔබ දකිනවා.zභික්‍ෂුව ධර්මය දේශනා කරන විට, සාකච්ජා කරන විට, සමහරක්‌ කුඩා දරුවන් දඟ කරනවා, හඬනවා. භික්‍ෂුව ඒ මොහොතේ මනසින් තමන්ගේ ළමා කාලයට යනවා. එවිට ප්‍රශ්නය ඉවරයි.zනමුත් පිංවතුන් ධර්මය ශ්‍රවණය කරන වෙලාවට දරුවන්ව තැන්පත්ව තබාගන්න දක්‍ෂවෙන්න ඕනේ. දරුවන් දඟ කළොත් අනෙක්‌ පිංවතුන්ලාගේ ධර්මශ්‍රවණයට බාධා වීම නිසා, දරුවාට අකුසල් සිද්ධවෙන්න පුළුවන්. මේ ලබන්නා වූ නව වසරේදී පිංවත් දෙමාපියන්, දරුවන් නිසා සකස්‌වන අකුසල් මූලයන් අවමකොටගෙන, දීර්ඝායුෂයට අදාළ සංස්‌කාරයන් ජීවිතයට එකතු කොටගැනීමට දක්‍ෂවෙන්න.zඒ වගේම වර්තමාන සමාජයේ පිංවතුන්ලා, අතීත පිනේ ඵලයන් ලෙසින් ලද සිය ජනප්‍රියභාවය බලවත් ආකාරයට අකුසල් මූලයන් වර්ධනය කරගැනීමට, හේතුකර ගන්නවා. දේශපාලන, ව්‍යාපාරික, කලා, මාධ්‍ය, අධ්‍යාපන, ක්‍රීඩා, වෛද්‍ය ක්‍ෂේත්‍රවල ජනප්‍රියභාවය යම් පිංවතෙකුට ලැබෙන්නේ, අතීත දානයේ සහ ශීලයේ ඵලයන් නිසාමයි. දානය සහ ශීලය යන ශක්‌තීන් දෙකේම එකතුවේ ඵලයන් හේතුවෙන් පිංවතුන්ලාට ජනප්‍රියභාවය ලැබෙන නිසා, ජනප්‍රිය පිංවතා ස්‌වභාවයෙන්ම වේගවත් වෙනවා. මේ වේගය තුළින් ඔහු පෙරළා ලෝභ, ද්වේශ, මෝහ ධර්මයන් ජීවිතයට එකතුකොට ගන්නවා.zයම් පිංවතෙක්‌ට සිය ක්‍ෂේත්‍රයේ ජනප්‍රියභාවය වැඩිවෙන්න වැඩිවෙන්න ඔහු අයකරන මිල වටිනාකම, වැඩි කොට ගන්නවා. තමන් මේ අධික මිලට විකුණන්නේ දානයේ ශීලයේ ඵලය බව ඔහු දකින්නේ නැහැ. දානයට, ශීලයට කළගුණ සලකන්නේ නැහැ. දානයේ ශීලයේ ඵලයන්ට කළගුණ සලකන්නේ නැතිව, අතීත දානයේ ශීලයේ ඵලය වන ජනප්‍රියභාවය ඉහළ මිලට විකුණන පිංවතුන්, තමන් රැස්‌කරගත් පෙර ජීවිතවල දානයට ශීලයට අදාළ සංස්‌කාර විකිණී අවසන් වුණාට පසුව, ජනප්‍රියභාවයෙන් පිරිහිලා යනවා. ලබන්නාවූ නව වසරේදී සෑම ක්‍ෂේත්‍රයකම ජනප්‍රියභාවයට පත්වූ පිංවතුන්ලා දානයෙන් ශීලයෙන් ශක්‌තිමත්ව, ඔබගේ ජනප්‍රියභාවය ඉදිරියේ සකස්‌ වන අකුසල් මූලයන්ට නිරතුරුවම රතු එළිය දල්වාගෙන කටයුතු කිරීමට දක්‍ෂවෙන්න. ජනප්‍රියභාවය ඉදිරියේ පිංවත් ඔබ, අකුසල් මූලයන්ට කොළ එළිය දැල්වුවොත්, පිංවත් ඔබ ලෝභ ද්වේශ මෝහයන්ගේ අවාසනාවන්ත සිරකරුවෙක්‌ වේවි.zපිංවතුන්ලා දවසේ පැය අටක්‌ම ගතකරන කාර්යාල ජීවිතයේදී, රාජකාරී ජීවිතයේදී, රාජකාරී බහුලවීම, කලකිරීම්, නොසලකාහැරීම්, ආයතන ප්‍රධානියා ඉදිරියේ ලකුණුදාගැනීම්, කේලාම්කීම්, තරඟකාරිත්වයන් හේතුවෙන් නිරතුරුවම අකුසල් මූලයන් සකස්‌කරගන්නවා. සමාජයේ පවතින ධර්මතාවන් අපට වෙනස්‌ කරන්නට බැහැ. අපි දක්‍ෂවෙන්න ඕනේ ධර්මයන්ට අදාළව වෙනස්‌ වෙන්න. පිංවත් ඔබ උදෑසන රැකියාටව යනකොට ‘අද මම කේන්තිය ඉදිරියේ, සතිය සිහිය ඇතිකරගන්නවා’ය කියල අධිෂ්ඨානයක්‌, තමා තුළින්ම ඇති කොටගෙන රැකියාවට පිටත්ව යන්න. එය ඔබට ශක්‌තියක්‌ වේවි, අකුසල් මූලයන් අවම කර ගන්න.zමගතොටේදී බස්‌රථයට, දුම්රියට ගොඩවෙන්න ගිහින් පිංවත් ඔබ මොනතරම් අකුසල් මූලයන් ඇති කොටගන්නවාද? වාඩිවී යන ආසනය පිළිබඳ ලෝභ සිත් ඇති වෙනවා. තද බදය නිසා ද්වේශ සිත් ඇති වෙනවා. මේවාට දොස්‌තබමින් මෝහ සිත් ඇති කොටගන්නවා. මහා මාර්ගයේ වාහනයක්‌ පදවාගෙන යනකොට මාර්ග සංඥා පුවරුවක රතු එළියක්‌ දැල්වුණොත් පිංවත් ඔබ ගැටෙනවා. නැවත කොළ එළිය දැල්වෙනතුරු මොන තරම් අකුසල් මූලයන් ඇතිකොටගන්නවාද? නව වසරේ පිංවත් ඔබ අකැමැති දේ ඉදිරියේ හොඳින් සතිය, සිහිය පිහිටුවාගෙන හැසිරෙන්න. ඔබ අකැමැති දෙය ඉදිරියේ සතිය සිහිය දුර්වල වුණොත්, ඒ නිමේෂයේදීම අනාගත භවගමනේ අඩු ආයුෂයට අයත් අකුසල් මූලයන් සකස්‌ වෙන බව නුවණින් දකින්න. මාර්ග සංඥා පුවරුවක රතු එළිය වැටෙද්දී, එම රතු එළිය ගැන අවබෝධයෙන් සිටිමින් ‘අනිත්‍යයි, අනිත්‍යයි’ වශයෙන් සිතන්න. එවිට කහ එළිය වැටේවී. කහ එළිය වැටෙන විට ගමනට සූදානම් වෙන්න. කහ එළිය වැටෙද්දිත් අනිත්‍යයි සිතන්න යන්න එපා. එහෙම වුණොත් පසු පසින් ඇති වාහන ඔබට නලාව නාද කරා වී. අන්තයන්ට නොයා හැමවිටම ධර්මයන්ට ඒම පිණිස පිංවත් ඔබ නව වසරේදී අධිෂ්ඨානයක්‌ ඇති කරගන්න.zඑදිනෙදා ගෘහ ජීවිතයේදී පිංවතුන් අතින් සිදු වන අකුසල මූලයන් කෙරෙහි, නිරතුරුවම අවධානයෙන් සිටීමට මේ නව වසරේදී අධිෂ්ඨානයක්‌ ඇති කරගන්න. පිංවත් ඔබ එළවළුවක්‌ ගන්න වෙළෙඳසැලට යනවා. එළවළු වෙළඳසලේ වම්බටුත් තිබෙනවා. තලන බටුත් තිබෙනවා. පිංවත් ඔබ සෙම අමාරුව තිබෙන කෙනෙක්‌ නම්, ඔබ වම්බටුවලට ගැටිලා, තලනබටු වලට ඇලෙනවා. අකුසල මූලයක්‌ සකස්‌ වුණා. පිංවත් ඔබ එළවළු කඩයට ගිය විට, ඔබට දියවැඩියාව තිබෙනවා නම් කරවිලවලට ඇලෙනවා. බතලවලට ගැටෙනවා. අකුසල මූලයක්‌. පිංවත් ඔබ රූපලාවන්‍යය ගැන වෙහෙසෙන අයෙක්‌නම්, එළවළු කඩේදී ඔබ කැරට්‌ වලට ඇලෙනවා. බතලවලට ගැටෙනවා. අකුසල මූලයන් සකස්‌ වුණා. ඔබ මාළුකඩයට ගිහින් එහි කෙළවල්ලා මාළු දැකලා ඒවා ඌෂ්ණයි කියලා ගැටිලා අකුසල් මූලයන් සකස්‌ කරගන්නවා. පලතුරක්‌ ගන්න පළතුරු කඩයට ගිහින් ‘මේ පලතුරුවලට කාබයිට්‌ ගහලා’ කියලා ගැටෙනවා. අකුසල් මූලයන් සකස්‌ වුණා. අපි නොසිතුවත්, අපටත් නොදැනී ඉතාම සියුම් ලෙස මේ අකුසල් සිත් අප තුළ සකස්‌වෙනවා.zපිංවත් ඔබ නිවසේ තිබෙන කණ්‌නාඩි මේසය ගැන සිතන්න. එම කණ්‌නාඩි මේසය මත තිබෙන පවුඩර් පෙට්‌ටිය, සුවඳ විලවුන් කුප්පිය, පනාව ගැන සිතන්න. මේවා නිසා ඔබ රූපය, හැඩය, වර්ණය නිත්‍යභාවයෙන් ගැනීමෙන් දිනකට, මොන තරම් අකුසල් මූලයන් රැස්‌කරගන්නවාද? මුහුණේ තවරගන්න පවුඩර් ටික, සුවඳ විලවුන් ටික, මොහොතක්‌ තුළ දහඩියෙන් සේදී ගියත්, ඔබ රූපය කෙරෙහි ඇතිකොටගත් ලෝභ සිත, රූපය වැහැරී යනකොට ඇතිවන ද්වේශ සිත, ඔබව බවයේ දුකට රැගෙන යනවා. පිංවත් ඔබ ගෙදරදොර පිරිසිදු කරන කොට, රෙදි සෝදන, මදිනකොට, ආහාර පිසිනකොට, සූදානම් කරගන්න කොට, ගෙමිදුල මල්ගස්‌ නඩත්තු කරනකොට, රූපවාහිනියක්‌ පත්තරයක්‌ බලනකොට මොනතරම් නම් ලෝභ, ද්වේෂ, මෝහ සිත් ඇතිකරගන්නවාද? එළවළු පන්සීයක්‌, මාළු පන්සීයක්‌ ගන්න වෙළෙඳසැලට ගියත්, ලෝභ සිතක්‌, අකුසල් මූළයක්‌ නම් ඇතිවෙන්නේ, පිංවත් ඔබ ලබන්නාවූ නව වසරේදී පරෙස්‌සම් වෙන්න ඕනේ. එළවළුවක්‌, පළතුරක්‌ ගන්න ගියා වේවා, ඇඳුමක්‌ මිලට ගන්න ගියා වේවා, ඔබ තුළ රූපය කෙරෙහි, නිරෝගීභාවය කෙරෙහි, මිල කෙරෙහි, සෞඛ්‍යාරක්‍ෂිතභාවය කෙරෙහි සිතක්‌ ඇති වෙන මොහොතේම එම සිත අනිත්‍යයි කියලා දකින්න. වම්බටු දැකලා, වම්බටු අනිත්‍යයි කියලා සිතෙනකොටම අනිත්‍යයි කියලා දකින්න. භික්‍ෂුව මෙහෙම සටහන් කළා කියලා, ඔබ එළවළු කඩේට ගිහින් මුදලාලි ඉස්‌සරහ ඇස්‌ දෙක පියාගෙන අනිත්‍යය දකින්න යන්න එපා. එම චර්යාවන් මෝහයටයි ගැනෙන්නේ. නව වසරේදී පිංවත් ඔබ අන්තයන්ට යන්න එපා. ධර්මයට එන්න. පිංවත් ඔබට අවශ්‍යනම් කණ්‌නාඩි මේසයත් පාවිච්චි කරන්න. පවුඩර්, සුවඳ විලවුන් අවශ්‍ය නම් පාවිච්චි කරන්න. රූපය, ලස්‌සන, සුවඳ, වර්ණය අනිත්‍ය වශයෙන් දකිමින්….zභික්‍ෂුවගේ ගිහි ජීවිතයේ පාසල් යන කාලයේ අම්මා පවුඩර් දැම්මට පස්‌සේ කවදාවත් පවුඩර් මුහුණේ තවරලා නැහැ. සිනහවෙන්ම තමයි මුහුණු සරසාගත්තේ.zපිංවත් ඔබ තුළින් එළවළුවක්‌ ගන්න ගියත්, මාළුවක්‌ ගන්න ගියත්, ගෙදර අතුපතුගාන්න, පිරිසිදු කරන්න ගියත්, රැවුල කපාගන්න ගියත් මෙතරම් අකුසල මූලයන් රැස්‌වෙනවා නම්, පිංවත් ඔබට දැන් සැකයක්‌ නැහැ නේද, මනුෂ්‍යයාගේ පරමායුෂ අඩුවෙන්නේ අකුසල් මූලයන් වැඩීම නිසාමය කියලා.</Content>
    <Content name="book10chapter21" translatable="false">පිංවත් ඔබ ලබාන්නාවු නව වසරේදී පන්සල, ආරණ්‍යය, ස්‌වාමීන් වහන්සේලා පිංකම් නිසා අකුසල් මූලයන් සකස්‌කර ගන්න එපා. පිංකම් සිදුකරන්න ඕනේ කුසල් මූලයන් රකිමින්. පන්සලේ වැඩසිටින සාමණේර ස්‌වාමීන්වහන්සේ තමන්ගේ ආගමික කටයුත්ත සිදුකළාය කියල අකුසල මූලයන් ඇතිකර ගන්න එපා. අතීතයේ ජීවත්වුණ අන්‍ය ආගම්වල අවබෝධය ලැබූ උග්ග ගෘහපතිවරයත්, අනේපිඩු සිටුතුමාත්, සාමණේර ස්‌වාමීන් වහන්සේට පසඟපිහිටුවා වන්දනා කළා. බුදුරජාණන් වහන්සේ දේශනා කරනවා ගිහි අනාගාමී උපාසකතුමාට වඩා අද පැවිදිවූ සාමණේර ස්‌වාමීන් වහන්සේ ශ්‍රේෂ්ඨයි කියල. පිංවත් ඔබ සාමණේර ස්‌වාමීන් වහන්සේලා තමාගේ ආගමික කටයුත්ත සිදුකළාය කියල ගැටුණොත් පිංවත් ඔබ අතීතයේ වැඩසිටිය උතුම් රහත්ඵල අවබෝධය ලැබූ නිග්‍රෝධ, සෝපාක, සංකිච්ච, දබ්බමල්ල පුත්ත වැනි සාමණේර අවධියේදීම උතුම් රහත්ඵල අවබෝධය ලැබූ සාමණේර රහතන් වහන්සේලා සමඟත් ගැටුණා වෙනවා. එවිට උතුම් සංඝරත්නය කියන අර්ථය ඔබ තුළ පිහිටන්නේ නැහැ.zසාමණේර ස්‌වාමීන් වහන්සේලාත් ලබන්නාවු නව වසරේදී දක්‍ෂවෙන්න ඕනේ ගිහිපිංවතුන්ලා තමන්ට වන්දනා කරන්නේ, සිව්පසයෙන් ඇප උපස්‌ථාන කරන්නේ අතීතයේ වැඩසිටි නිග්‍රෝධ, සෝපාක, සංකිච්ච වැනි උතුම් සාමණේර රහතන්වහන්සේලා අරමුණු කොටගෙනයි කියන කාරණය නුවනින් මතුකොටගෙන සංකීර්ණ දශශීලය තුළ, ධර්මයන් තුළ හැකි පමණින් ශක්‌තිමත් වෙන්න. සමහර විට සාමණේර ස්‌වාමීන් වහන්සේට වන්දනා කරන ගිහි පිංවතා සෝවන්ඵල අවබෝධය ලැබූ ගිහි පිංවතෙක්‌ වෙන්න පුළුවන්. මෙවැනි අවබෝධාත්මක ගිහි වන්දනාවකදී සාමනේර ස්‌වාමීන්වහන්සේගේ ශීලයෙන් දුර්වල නම් උන්වහන්සේට එය අනතුරක්‌ වෙනවා.zපිංවත් ඔබ ලබන්නාවූ නව වසරේදී කුමන පිංකමක්‌ සිදුකලත් ඒ තුළින් කුසල් මූලයන් ශක්‌තිමත් කරගන්න දක්‍ෂවෙන්න. පිංවත් ඔබ දානයක්‌ පූජාකරන විට එම දානයට තවත් කෙනෙක්‌ගෙන් කෙසෙල් ඇවරියක්‌ හෝ අරගෙන අනුන්වත් සහභාගීකරගෙන මගේ දානය කියන ලෝභ සිත බිඳ දමන්න. පිරිකරක්‌ පුජා කරන විට තවත් පිංවතෙකුගෙන් එම පිරිකරට රුපියල් දහයක්‌ හෝ සමාදන් කරගෙන මගේ පිරිකර කියන ලෝභ සිත දුර්වල කර දමන්න. කඨින පිංකමක්‌ සිදු කරන විට අවම වශයෙන් තමන්ගේ ඥාතියෙක්‌වත් එම පිංකමට හවුල්කරගෙන මගේ කඨින පිංකම කියන ලෝභ සිත දුර්වලකර දමන්න.zපිංවත් ඔබ ලබන්නා වූ නව වසරේදී පන්සලට, ආරණ්‍යයට පිං සිදුකර ගැනීමට ගිහිල්ලා මල් දමාගෙන ගිය පොලිතින් බෑගය තෙල් දමාගෙන ගිය හිස්‌ බෝතලය, හිස්‌ හඳුන්කූරු පෙට්‌ටිය පන්සලේ භූමිය අපවිත්‍ර වෙන ලෙස දමා එන්න එපා. බුදුරජාණන් වහන්සේට පහන් ආලෝකය දල්වල පහන් වැටේ තිබී අතේ ගෑවුන දැලි කුණු සුදු බිත්තියේ පිසදමන්න එපා. මොනම හේතුවක්‌ නිසාවත් පන්සලට බලු පැටව්, පූස්‌ පැටව් ගෙනත් දමන්න එපා. පන්සල්, ආරණ්‍ය භූමි තුළට නිකෙලෙස්‌ සිතින් පැමිණෙන පිංවතුන්ලාගේ සිත් තුළ කෙළෙස්‌ ඇතිවන අසභ්‍ය ආකාරය හැසිරෙන්න එපා. මේවා අටමහ අකුසල් ගණයටයි වැටෙන්නේ. ලොව්තුරා බුදුරජාණන් වහන්සේ අටමහ කුසල් වශයෙන් පන්සල් කුටි පූජා කිරීම, බුදුපිළිම වහන්සේලාට පූජා කිරීම, කඨින පිංකම් සිදුකිරීම, වැසිකිළි කැසිකිළි පූජාකිරීම, අශ්ඨ පරිශ්කාර පූජා කිරීම වැනි නිරතුරුව පිං වැඩෙන පිංකම් දේශනාකොට තිබෙනවා. අටමහා කුසල් සිදුකිරීමේදී පිංකමෙන් පසුවත් නිරතුරුව පිං වැඩෙනවා. ඒ වගේමයි යම් පිංවතෙක්‌ පන්සල, ආරණ්‍යය පරිසරය අපිරිසිදු කරනවා නම්, අසභ්‍ය ලෙස හැසිරෙමින් තරුණ ස්‌වාමීන්වහන්සේලාගේ, ගිහි පිංවතුන්ගේ සිත් දූෂ්‍ය කරනවා නම්, බලු පැටව් පූස්‌ පැටව් ගෙනත් දානවානම්, ස්‌වාමීන්වහන්සේලාව විවේචනය කරනවා නම්, සාංඝික දේපළ ගිහි පිංවතුන් විසින් පරිහරණය කරනවා නම්, මේවා කරන පිංවතුන් සුවෙන් සිටියත්, ඒ පිංවතුන්ලාගේ ජීවිතවලට පව් එකතුවෙනවා. මේවා අටමහ අකුසල් ගණයටයි වැටෙන්නේ.zපිංවතුන් මහපාරෙදි දැකලා ඇති, සමහර මානසික රෝගී යාචක පිරිස්‌ සිටිනවා. අවුරුදු ගණනාවකින් ඒ අය නාලා පිරිසිදුවෙලා නැහැ. මුළු ශරීරයම කුණු බැඳිලා. දූවිලි කුණු තැවරුන කිළුටු ඇඳුමක්‌ තමයි ඇඳගෙන සිටින්නේ. හිසකෙස්‌ ඝනව වැවිලා, අඳුරු පැහැයට පොකුරු ගැසිලා තිබෙන්නේ. කෙනෙකුට දකින්න අප්‍රසන්නයි. තමන්ගේ අපවිත්‍රභාවය ඔහුට දැනෙන්නේ නැහැ. මනුෂ්‍ය සමාජය තුළ ජීවත්වෙන මේ අපවිත්‍ර මනුෂ්‍යයා, පෙර ජීවිතයේ පන්සල, ආරණ්‍යය අපවිත්‍ර කළ අටමහා අකුසලයන්ගේම ඵලයක්‌.</Content>
    <Content name="book10chapter22" translatable="false">පිංවත් ඔබ දැකලා ඇති, සමහර මංගල උත්සව තිබෙනවා, උත්සවයට පැමිණෙන සියලූම අමුත්තන්ට ඇති තරම් අසත්පුරුෂ මත්වතුර දානයන් දෙනවා. නමුත් මඟුල් ගෙදර මනමාල මහත්මයා මත්වතුර බොන්නෙත් නැහැ, මනමාල මහත්මයාගේ දෙමාපියන් මත්වතුර බොන්නෙත් නැහැ. බලන්න, මොන තරම් අසත්පුරුෂ ධර්මයක් ද කියලා. තමන් සිල්පද ආරක්‍ෂා කොටගනිමින්, අනුන්ගේ සිල්පද උවමනාවෙන් ම බිඳ දමනවා. තමන් සිතුවත් තමන් සිල්පද ආරක්‍ෂා කොටගත්තා ය කියලා, අනුන් ශීලයෙන් දුර්වලකොට, අනුන් අකුසල් මූලයන් තුළට කොටුකිරීමෙන්, තමන් බලවත් අකුසල් මූලයන් රැුස්කොට ගන්නවා. අසත්පුරුෂ මත්වතුර දන්සැල් දෙන මංගල උත්සවවල මනමාල පාර්ශ්වයන්, අමුත්තන්ගේ පාර්ශ්වයන් සහයෝගයෙන් යුතුව කරගන්නා සුභ ප්‍රාර්ථනාවක් තිබෙනවා. එම සුභ ප්‍රාර්ථනාව තමයි, ”අපි අමුත්තන්ට මත්වතුර දානය දීලා ඔවුන්ගේ සිල්පද බිඳ දමා, අකුසල් මූලයන් ඇතිකරනවා, අමුත්තන් වන ඔබලා සුව සේ මත්වතුර දානයන් භුක්තිවිඳලා රෝගීභාවයත්, ආයුෂ හීනවීමත්, සිල්පද බිඳීමත් ජීවිතයට එකතුකොට ගන්න”ය කියලා. කොහොම ද මිත්‍රත්වයේ, ඥාතීත්වයේ මඟුල් ගෙදර දෙපාර්ශ්වයේ සුබ පතාගැනීම............?zමඟුල් උත්සවයේ, උපන්දින සාදයේ දී අනුන්ට මත්වතුර අසත්පුරුෂ දානයන් දීමෙන්, ඔබ අනුන්ගේ ශීලය දුර්වලකොට, අනුන්ගේ අකුසල් මූලයන් තීව‍්‍ර කිරීම නිසා, මේවායේ විපාකයන් හැටියට ඔබලාට රෝගීභාවය, ආයුෂ හීනභාවය, විවාහ දිවියේ අසමගිය වගේ ම, මීළඟ ජීවිතයේ යම්හෙයකින් ඔබ මනුෂ්‍ය ප්‍රතිසන්ධියක් ලැබුවොත්, ඔබ උපත ලබන්නේ ද බේබදු තාත්තා කෙනෙකුට දාව වීමත්, ඔබත් තරුණ කාලයේ දී ම බේබද්දෙක් වීමත් ධර්මතාවයක් වෙනවා. තමන් මත්වතුර පානය නො කර, අනුනට අසත්පුරුෂ මත්වතුර දානයන් දෙන පුද්ගලයා අසත්පුරුෂ භාවයේ අංක එක වෙනවා. යම් පිංවතෙකුට තමන්ගේ මංගල උත්සවයට, උපන්දින ප්‍රියසාදයට මත්වතුර අවශ්‍ය යැයි සිතෙනවා නම්, භික්‍ෂුව ඔහුට සහතිකයක් දෙනවා. එම සහතිකය තමයි, ඔබ තවම තෙරුවන් කෙරෙහි ශ්‍රද්ධාවට පැමිණිලා නැහැ, ඔබ තවම අමූලිකා ශ්‍රද්ධාව තුළයි සිටින්නේ කියන සහතිකය.zමත්වතුර අයිති හීනමානයට යි; කෑදරකමට යි; පරාජිතභාවයටයි. අනුන්ට මත්වතුර දන්සැල් දෙන තැනැත්තා අයිති අසත්පුරුෂ භාවයේ අංක එකට ම යි. තමන් මත්වතුර බොනවාට වඩා, අනුන්ට අසත්පුරුෂ මත්වතුර දානයන් දීම බලවත් අකුසලයක් බවත්, පවත්නා නව විචිත‍්‍ර මත්වතුර සංස්කෘතිය තව තව ශක්තිමත් කිරීමේ හේතුඵල ධර්මයක් බවත් නුවණින් දකින්න දක්‍ෂවෙන්න. මංගල උත්සවයක දී, උපන්දින සාදයක දී මත්වතුර දන් දී සිය දෙනෙකුගේ සිල්පද බිඳිනවා ය කියන්නේ, සිය දෙනෙකු තුළ අකුසල් මූලයන් වඩනවා ය කියන්නේ මොන තරම් අකුසලයක් ද කියලා ධර්මානුකූලව දකින්න. නව වසරේ දී පිංවත් ඔබ දක්‍ෂවෙන්න, පසළොස්වක පොහොය දිනයට පන්සලේ ධර්ම ශාලාවේ සිල් සමාදන්වෙන උපාසක උපාසිකාවන් සිය දෙනෙක් රැුස්කොටගන්නා කුසලය යම් සේ ද, ඔබ ප්‍රියසාදයක දී සිය දෙනෙකුට අසත්පුරුෂ මත්වතුර දන්දීමෙන් ලැබෙන අකුසලයේ පව ද, ප්‍රතිවිරුද්ධ අර්ථයෙන් ඒ තරමට ම බලවත් වෙන බව ධර්මානුකූලව ගළපාගන්න.zබුදුරජාණන් වහන්සේ දේශනා කරනවා, ”මහණෙනි, කාමයේ ආස්වාදයක් තිබෙනවා”ය කියලා. එහෙමනම් අසත්පුරුෂ මත්වතුර දානය තුළත්, මත්වතුර පාවිච්චිය තුළත්, ආස්වාදයක් එම ජීවිතවලට ලැබෙනවා. නමුත් එම කෙටි මාර ආස්වාදය නිසා, දීර්ඝ වූ ආදීනවයන් රැුසක් එම ජීවිතවලට එකතුවෙනවා. එම කෙටි කාමයේ ආස්වාදය උදෙසා පිංවත් ඔබ ජීවිතයට එකතුකොට ගන්නා දීර්ඝ ආදීනවයන් වන්නේ, පැතිර යන නව විචිත‍්‍ර මත්වතුර සංස්කෘතිය තව තව වර්ධනය වෙනවා. රෝගීභාවය, අපකීර්තිය, ආයුෂ හීනවීම, සතර අගතියට වැටීම මාර මත්වතුර ආස්වාදයේ දීර්ඝ ආදීනවයන් බවට පත්වෙනවා. ලබන්නා වූ නව වසරේ දී මත්වතුරේ ඇති කෙටි ආස්වාදයත්, එහි ඇති දීර්ඝ ආදීනවයන් ආදියත් කෙරෙහි පිංවත් ඔබ සතිය, සිහිය ඇතිකොට ගන්න දක්‍ෂවෙන්න. මත්වතුර බීමට, මත්වතුර දන්දීමට සකස්වෙන ඔබගේ සිත දන් දී පිංවත් ඔබ ශීලයන් ආරක්‍ෂා කොටගෙන උතුම් විදර්ශනාමය, දානමය කුසලයකුත් ජීවිතයට එකතුකොට ගන්න දක්‍ෂවෙන්න. මත්වතුර වීදුරුවක් අනුන්ට දන්දෙන්නා, අකුසල් ගැලූමක් දන්දුන්නා වෙනවා. මත්වතුර වීදුරුවක් බොන පිංවතා අකුසල් ගැලූමක් බොන කෙනෙක් බවටයි පත්වෙන්නේ.</Content>
    <Content name="book10chapter23" translatable="false">නවීන තාක්‍ෂණික උපකරණ ගෙදරදොර පරිහරණයට පැමිණීම නිසා ම, එදිනෙදා ජීවිතයේ දී, පිංවත් ඔබට මොන තරම් කාලයේ ඉතිරියක් ලැබී තිබෙනවා ද.zභික්‍ෂුවට මතකයි, අපි පොඩි කාලයේ අවුරුදු ළංවෙනකොට කැවුම් හදන්න අම්මා සමඟ ගල්වංගෙඩියේ හාල් කොටනවා; පිටි හලනවා. හාල් කිලෝ දෙකක් දියේ දමලා පිටි කොටන්න එදා පැය තුන හතරක කාලයක් ගතවෙනවා. වර්තමානයේ එම කටයුත්ත, තාක්‍ෂණය විසින් පැය භාගයකින් කරගැනීමේ හැකියාව ලැබිලා තිබෙනවා.zඔබගේ ම පෙර පින නිසා ම, මේ තාක්‍ෂණයේ භාවිතයෙන් ඔබට ලැබෙන කාලයේ ඉතිරිය ඔබ පෙරළා යොදාගන්නේ ලෝභ, ද්වේෂ, මෝහ අකුසල් මූලයන් වර්ධනය කොටගැනීම උදෙසා ම යි. තාක්‍ෂණය නිසා මෙතරම් කාලයේ ඉතිරියක් පිංවත් ඔබට ලබාදී තිබියදීත්, අද උදෑසන පිණ්ඩපාත මඩුවට පැමිණි අම්මා කෙනෙක් භික්‍ෂුවට කියනවා, ”මේ මාසයේ වැඩ වැඩි නිසා, සිල් සමාදන් වෙන්න යන්නේ නැහැ”ය කියලා. අතීත පින නිසා පිංවත් ඔබට කාලය ඉතිරිකොට දෙනකොට, පෙරළා ඔබ තවතවත් වගකීම් කර මතට ගන්නවා. අතීත පින විසින් වර්තමානයේ ඔබට ලබාදෙන කාලයේ ඉතිරිය පෙරළා පින්කිරීම උදෙසා යොමුකොට ගන්නේ නැහැ. පින කියන්නේ මොන තරම් උත්කෘෂ්ට දෙයක් ද. අතීත මනුෂ්‍යයාගේ පින විසින් සකස්කොට දුන් දැනුමේ ඵලයෙන් බිහිවෙන තාක්‍ෂණය විසින් ලෝකය සරලකොට, පහසුකොට තිබියදීත්, පිංවත් ඔබ ජීවිතය අකුසල් මූලයන්ගෙන්, කාමච්ඡන්දයන්ගෙන් බරකොට ගන්නවා. ඇයි පිංවත් ඔබ පිනට මේ තරම් අසාධාරණයක් කරන්නේ?zඔබ ම කරගත්තා වූ අතීත පින විපාක දෙනකොට, පිනට මේ සා අසාධාරණයක් ඔබ කරනවා නම්, වර්තමානයේ නැවත පිං කරන එකේ අර්ථයක් නැහැ. පින විසින් ඔබට කාලය ඉතිරිකොට දෙනකොට, ඔබ එම කාලය නැවත නැවත අකුසල් මූලයන් වැඞීම උදෙසා යොමුකොට, පින කියන අර්ථයට බලවත් අසාධාරණයක් කරනවා.zපිංවත් ඔබට අතීත පින නිසා ම, මෙච්චර කාලය ඉතිරියක් කර දී තිබියදීත්, ඔබට බුදුන් වඳින්නට, පන්සල් යන්නට, සිල් සමාදන් වෙන්නට, අනුන්ට යහපතක් කරන්නට, පිරිත් ගෙදරක, බණ ගෙදරක යන්නට වේලාවක් නැහැ කියනවා. පින ඔබ දුක උදෙසා ම ආයෝජනය කරනවා.zලබන්නා වූ නව වසරේ දී, පිංවත් ඔබගේ ගේදොර කටයුතු පිණිස තාක්‍ෂණය නිසා ලැබෙන කාලයේ ඉතිරියෙන් අවම වශයෙන් කුසල් මූලයන් වැඩෙන පිංකම් උදෙසා පැයක්වත් යොමුවීමට දක්‍ෂවෙන්න. එසේ නො වුණොත්, පින විපාකයට පැමිණෙද්දී අකුසලයට අතවනන අවාසනාවන්තයින් වීමේ අනතුරටයි සමාජය ගමන් කරන්නේ. මෙහි අනාගත ඵලය තවදුරටත් ආයුෂ හීනවීමත්, රෝගීභාවයත් පමණක් ම යි.</Content>
    <Content name="book10chapter24" translatable="false">පිංවතුන්ලා ලබන්නාවූ නව වසරේදී පිංකම් සිදුකරන විට, ස්‌වාමීන් වහන්සේලා භේදවන ආකාරයට පිංකම් සිදුකරන්න එපා. ගිහි පිංවතුන්ලා භේදවෙන ආකාරයට පිංකම් සිදුකරන්න එපා. පන්සල් පන්සල් ගැටෙන ආකාරයට පිංකම් සිදුකරන්න එපා.zභික්‍ෂුව දැකලා තිබෙනවා සමහර පන්සල්වල එකිනෙකාට විරුද්ධ දායක කණ්‌ඩායම් දෙකක්‌ තිබෙනවා. මේ පාර්ශ්වයන් දෙක පන්සලේ තරඟෙට පිංකම් සිදුකරනවා. මෙවැනි ක්‍රියාවන්ගෙන් යම් පිනක්‌ වැඩුණත් පිනට ඔරොත්තු නොදෙන ආකාරයට අකුසල් මූලයන් වැඩෙනවා. මේ ලෝකයේ සම්‍යක්‌දෘෂ්ටික දෙවියන් දිවෙස්‌ හෙළන ස්‌වභාවයන් දෙකක්‌ තිබෙනවා. එකක්‌ තමයි තව්තිසාවේ සුදම් සභාව. දෙවැනි සභාව තමයි පන්සලේ ආරණ්‍යයේ දායක සභාව. දායක සභාවේ සමගිය, ශාසනයේ ආරක්‍ෂාවත් ගමේ සමගියත් අත්‍යාවශ්‍ය සාධකයක්‌ වෙනවා. මෙය සටහන් තබන භික්‍ෂුව ගමේ පන්සල වන කලපළුවාව ශ්‍රී සුදර්ශණාරාම පුරාණ විහාරස්‌ථානයේ දායක සභාවේ සභාපති හැටියට පත්වුණේ වයස අවුරුදු තිස්‌හයේදී පමණ. දායක සභාවේ අනෙක්‌ සියලුම නිලධාරීන් මට වඩා වයසින් වැඩියි. අපි බොහෝම සමගියෙන් කටයුතු සිදුකළා. මේ සමගිය වර්තමානයේ ගමේ පන්සලේ තිබෙනවාද කියන්න භික්‍ෂුව දන්නෙ නැහැ. මේ වෙලාවේ භික්‍ෂුවට සිහිපත් වෙනවා ගෞරවණීය බතලවත්තේ නායක ස්‌වාමීන්වහන්සේව. උන්වහන්සේ බොහෝම නිහතමානී, ඉන්ද්‍රිය සංවරයෙන් යුත් නායක ස්‌වාමීන් වහන්සේ නමක්‌. බතලවත්තේ නායක ස්‌වාමීන් වහන්සේ මාව වයස අවුරුදු තිස්‌හයේදී පමණ දායක සභාවේ සභාපති හැටියට පත්කළත් මා පාසල් වයසේදී පන්සල් වත්තේ ක්‍රිකට්‌ ගහන්න ගිහිල්ලා, පන්සල් වත්තේ තැඹිලි කඩන්න ගිහිල්ල උන්වහන්සේගෙන් දෙපාරක්‌ම ගුටිකාලා තිබෙනවා. ඒ ගුටිකෑම මතක්‌ වෙනවිට අද භික්‍ෂුවට සතුටක්‌ දැනෙනවා. ඒ අකීකරුභාවයයි කීකරුභාවයට අවශ්‍ය සිහිය සතිය මා තුළ ඇතිකොටදුන්නේ.zඉහත සටහන් කළ කරුණුවලින් පිංවත් ඔබට හොඳින්ම වැටහෙනවා ඇති පිංවත් ඔබ එදිනෙදා කරන සෑම කටයුත්තකදීම ලෝභ ද්වේශ මෝහ අකුසල මූලයන් සිදුකරගන්නවාය කියන කාරණය. එම නිසා ලබන්නාවු නව වසරේදී පිංවත් ඔබ දක්‍ෂවෙන්න කුසල මූලයන් වැඩෙන ආකාරයට එදිනෙදා ඔබේ කටයුතු සිදුකරන්න. කුසල්මූලයන් වැඩෙන ආකාරයට ඔබ කරන දාන, ශීල, භාවනා පිංකම් සිදුකරගන්න.zඅකුසල් මූලයන් වැඩෙන ආකාරයට ඔබ පිංකම් කළොත් පින අනාගතයේදී විපාකට එන්නේ දුර්වල රෝගී අඩු ආයුෂ සහිත උපත්වලින්. දුශ්ශීලභාවය සහ අකුසල් මූලයන් නිසා අනාගත ලෝකයේ බිහිවන මෘග සංඥාවන්ගෙන් යුත් අඩු ආයුෂ සහිත මනුෂ්‍ය ප්‍රජාව කෙරෙහි බිය ඇතිකරගෙන නව වසරට කුසල් මූලයන් වඩන අධිෂ්ඨානයෙන් පියවර තබන්න. නව වසර ධර්මයේ අර්ථයන් වැඩෙන ධර්මානුධර්ම ප්‍රතිපදාවේ යෙදෙන වසරක්‌ බවට පත් කරගන්න.zපිංවත් ඔබ සමාජයෙන් ඇසෙන දෘෂ්ටි මතවාද අදහස්‌ නිසා නිරතුරුවම බරපතල ලෝභ, ද්වේශ, මෝහ අකුසල් මූලයන් සකස්‌ කරගන්නවා. ඉන්ද්‍රිය අසංවරයෙන් යුත් පුද්ගලයින් අයෝනිසෝ මනසිකාරයෙන් යුත් පුද්ගලයින්ගේ අදහස්‌ ප්‍රකාශයන්, ක්‍රියාවන් නිසා ඔබ දිනකට මොනතරම් අකුසලමූලයන් ඇතිකරගන්නවාද? ලබන්නාවූ නව වසරේදී පිංවත් ඔබ ඇසෙන් දකින කනෙන් අසන දෙය ප්‍රත්‍යවේක්‍ෂාවෙන් යුතුව ජීවිතයට එකතු කරගන්න. යමක්‌ දකින විට අසන විට මේ දකින අසන දෙයින් මා අකුසල් සිතක්‌ ඇතිකරගන්නවාය කියන සතිය සිහිය ඇතිකරගෙන අනුනගේ ඉන්ද්‍රිය ධර්මයන්ගේ දුර්වලභාවය හේතුවෙන් ඔබ ඔබේ ඉන්ද්‍රියධර්මය දුර්වල කරගන්න එපා. එය අනාගතයේ අඩු ආයුෂ ඇති උපතකට හේතුවෙනවා. වර්තමාන සමාජයේ මනුෂ්‍යයා තුළ අකුසල මූලයන්ගේ දුර්වල දුර්වලභාවයෙන් දානයේ පින විපාකයට පැමිණෙන නිසා මනුෂ්‍යයා තුළ සකස්‌වෙන වර්ණය, සැපය, බලය ඉන්ද්‍රිය අසංවරභාවය තුළිනුයි පෝෂණය වෙන්නේ. එම නිසා ධර්මයට කැමති පිංවතුන්ලාට, ලැජ්ජාව භය ඇති පිංවතුන්ලාට, මනුෂ්‍යකම සාධාරණය ගරුකරන පිංවතුන්ලාට අසන්න දකින්න වෙන්නේ ඔබලා අකමැති දේවල්මයි. මේවා හේතුඵල ධර්මයන්. දක්‍ෂ පිංවතා ලබන්නාවූ නව වසරේදී ඔබ දකින ඔබ අසන ඔබ සිතන දෙය තුළින් ධර්මයක්‌මයි කුසලයක්‌මයි මතුකර ගත යුත්තේ. පිංවත් ඔබ තුළ ඉහත ශක්‌තිය දුර්වල නම් මෙවැනි අනතුරු මග හැරයැමෙන් දුරුකර ගැනීමට ඔබ දක්‍ෂවෙන්න ඕන.zපිංවත් ඔබ ලබන්නාවූ නව වසරේදී මොනම හේතුවක්‌ නිසාවත් වේගයෙන් දුවන කෝච්චිවල එල්ලෙන්න යන්න එපා, දුවන කෝච්චිවල එල්ලෙන ගියොත් ඔබ අනතුරට පත්වේවි. දුවන කෝච්චියක්‌ දැක්‌කම, දුවන කෝච්චිවලට සුවසේ දුවන්න ඉඩහැරල පිංවත් ඔබ මන්දගාමීවන්න. වේගයෙන් දුවන කෝච්චි කවදාහරි දවසක පීලි පනිනවා, එය ධර්මතාවයක්‌. පීලි පනිනවාය කියන්නේ සම්මාදෘෂ්ටියෙන් මිථ්‍යාදෘෂ්ටියට පනිනවාය කියන කාරණයයි.zමෙම සටහන අවසන් කරන මොහොතේ භික්‍ෂුව දෑස්‌දෙක පියාගෙන ගෙවී ගිය වසර දෙස හැරී බැලූවා. භික්‍ෂුවට අරමුණුවෙන්නේ හිස්‌ බවක්‌ පමණයි. ඇල්පෙනිති තුඩක තරම්වත් සටහනක්‌ එහි නැහැ. ගෙවීගිය වසරේ භික්‍ෂුව ධර්මය සටහන් කළා, ධර්මය දේශනා කළා, ධර්ම සාකච්ඡා කළා, දායක පිංවතුන් ඇසුරු කළා. ඒත් භික්‍ෂුවට අරමුණුවෙන්නේ හිස්‌බවක්‌ පමණක්‌මයි. සටහන්කළ, දේශනා කළ, ඇසුරු කළ කිසිවක්‌, කිසිවෙක්‌ ජීවිතයට ඇලිල නැහැ. ධර්මයේ සුන්දර අත්දැකීමක්‌ පිංවතුන්ලාට අලූත් අවුරුදු තෑග්ගක්‌ වශයෙන් සටහන් තබමින් ලිපිය අවසන් කරනවා. දැන් වේලාව රාත්‍රී 8.30 යි. උඳුවප් මහේ පරිසරය හරිම ලස්‌සනයි. බාල්කයේ එල්ලෙන ලන්තෑරුමේ එළිය හරිම සෞම්‍යයි, අරමුණක්‌ නැති භික්‍ෂුවගේ වර්තමාන ජීවිතය හරිම නිහඬයි.</Content>
    <Content name="book10chapter25" translatable="false">සිංහල අලූත් අවුරුද්ද නිමිත්තෙන් තැබූ තවත් විශේෂ සටහනzපිංවත් මහත්මයෙක්‌ භික්‍ෂුවගෙන් ප්‍රශ්නයක්‌ විමසුවා ‘ස්‌වාමීන් වහන්ස, සතිය සිහිය කියන්නේ කුමක්‌ද?’ කියලා. පිංවත් ඔබ ආසනයක වාඩිවෙලා, බුදුගුණ භාවනාව මෙනෙහි කරමින් සිටිනවාය කියලා හිතන්න. මොහොතකින් ඔබේ සිත බාහිර අරමුණක්‌ කරා ඇදී යනවා. ඔබ ඇස්‌දෙක පියාගෙන සිටියත්, ඔබේ සිත දැන් තිබෙන්නේ වෙනත් රූපයක්‌ ඔස්‌සේ ඇදී ගිහින්. දැන් ඔබ සිටින්නේ ඇතිකොටගත් සැබෑ අරමුණ කෙරෙහි අසිහියෙන්. තමා අසිහියෙන් සිටින බව දැනගෙන, ඔබ නැවතත් බුදුගුණ භාවනාව සඳහා සිත යොමුකරනවා. භාවනාව කෙරෙහි යොමුකරගන්නාවූ සිත නැවැත නැවත එම අරමුණ කෙරෙහි තැන්පත් කරගන්නවා. දැන් ඔබ තුළ සතියත්, සිහියත් දෙකම තිබෙනවා.zතවත් පිංවත් මහත්මයෙක්‌ භික්‍ෂුවගෙන් ප්‍රශ්නයක්‌ විමසුවා ‘ස්‌වාමීන් වහන්ස ධර්මය, අධර්මය කියන්නේ කුමක්‌ද?’ කියලා. පිංවත් ඔබ අනිත්‍ය දෙය අනිත්‍යය වශයෙන් දකිනවා නම්, දුක දෙය දුක වශයෙන් දකිනවා නම්, අසුබ දෙය අසුබ වශයෙන් දකිනවා නම්, අනාත්ම දෙය අනාත්ම වශයෙන් දකිනවා නම් එය ධර්මය වෙනවා. පිංවත් ඔබ අනිත්‍ය දෙය නිත්‍ය වශයෙන්, දුක දෙය සැපයක්‌ වශයෙන්, අසුබ දෙය සුබ වශයෙන්, අනාත්ම දෙය ආත්මීය වශයෙන් දකිනවා නම් එය අධර්මය වෙනවා.zයම් පිංවතෙක්‌ භික්‍ෂුවගෙන් ඇසුවහොත් සිංහල බෞද්ධයා කියන්නේ කවරෙක්‌ද කියලා, භික්‍ෂුව මෙහෙම පිළිතුරක්‌ තමයි දෙන්නේ. සැබෑම සිංහල බෞද්ධයා කියන්නේ අන්‍ය ජාතීන්, අන්‍ය ආගමික පිංවතුන්, කායිකව මානසිකව පීඩාවට පත්කරමින් කටයුතු කරන ජාතිවාදියෙක්‌ නොවේ. ඒ වගේමයි ‘සිංහල ජාතිය, බෞද්ධකම තිබුණාය කියලා බඩපිරෙනවද?’ කියමින් ජාතිය, බෞද්ධකම දෙවැනි තැනට දමා, ධනය බලය පසුපස හඹායන ජාති ද්‍රෝහියෙක්‌ද නොවේ. සැබෑම සිංහල බෞද්ධයා යනු, සම්මා දිට්‌ඨියෙන් පරිපූර්ණවූ ආර්ය අෂ්ඨාංගික මාර්ගයේ ගමන් කරන පිංවතායි. තමනුත් සම්මා දිට්‌ඨියෙන් භවගමනේ ආරක්‍ෂාවී, මෙලොව පරලොව සැපයන් සාක්‍ෂාත්කොටගෙන අනුනට මෙලොව, පරලොව සැපයන් ආරක්‍ෂාකරදීමට අවශ්‍ය උපකාරක ධර්මයන් සලසන පිංවතායි.zසිංහල අලුත් අවුරුද්දක්‌ ළඟ ළඟම පැමිණෙන මොහොතේ පිංවත් ඔබට සතිය සිහිය ගැනත්, ධර්මය අධර්මය ගැනත්, සැබෑම සිංහල බෞද්ධයා යන අර්ථය ගැනත් සටහනක්‌ තැබුවේ, සතියෙන් සිහියෙන් තොරව, අධර්මය පසුපස යමින්, සිංහල බෞද්ධකමේ අර්ථයන් මුවහත් කිරීමට අසාර්ථක උත්සහයක යෙදෙන සමාජය ගැන කරුණාවෙන්මයි.zසමාජය දෙස මොහොතක්‌ දෑස්‌ හැර බලන්න. හැමෝම සුදෝ සුදු ඇඳුම් අඳින්න හරිම දක්‍ෂයි. හැමෝම තුණුරුවන්ට පසඟ පිහිටුවා වඳින්න හරිම දක්‍ෂයි. හැමෝම පිංකම් කරන්න, දන්දෙන්න හරිම දක්‍ෂයි. නමුත් හැමෝම ද්වේෂයට පෙරළා ද්වේෂ කරනවා. වෛරයට පෙරළා වෛර කරනවා. හැමෝම පළිගැනීමට පෙරළා පළිගන්නවා. ‘මම නැවතුනා. ඔබත් නවතින්න’ කියන අර්ථවත් පූර්වාදර්ශයක්‌ සමාජයට දෙන්න කව්රුවත්ම ඉදිරිපත්වෙන්නේ නැහැ. ‘ඔබ මට ද්වේෂ කළා. මම ඔබට ද්වේශ කරන්නේ නැහැ’ කියලා ‘ඔබ මට වෛර කළා. මම ඔබට වෛර කරන්නේ නැහැ’ කියලා ‘ඔබ මගෙන් පළිගත්තා. මම ඔබෙන් පළිගන්නේ නැහැ’ කියලා සිංහනාදයක්‌ කරන්න සැබෑම සිංහල බෞද්ධයෙක්‌ නැති සිංහල ජාතියට තවත් සිංහල අවුරුද්දක්‌ අනිද්දාට උදාවෙනවා.zතෘෂ්ණාව නැමැති මධුවිතට, ද්වේෂය, වෛරය, පළිගැනීම කටගැස්‌මක්‌ වී සිංහලකම, බෞද්ධකමේ අර්ථයන් ඇසට පෙනි පෙනී දුර්වලව යන මොහොතක, පිංවත් ඔබ සියලුදෙනාම සිංහල බෞද්ධකමේ සැබෑම අර්ථය, ආර්ය අෂ්ඨාංගික මාර්ගයම බව හඳුනාගතහොත් එය සිංහල බෞද්ධ ජාතියට නැවුම් ශක්‌තියක්‌ වගේම අර්ථවත් අවුරුදු උදාවක්‌ද වෙනවා.zසිංහල අවුරුදු මේසයේ කැවුම්, කිරිබත්, මුං, අතිරස වැනි කැවිලි පෙවිලි තිබෙනවා වගේම, අවුරුදු මේසයට වාඩිවෙන පිංවත් ඔබේ ජීවිතය තුළ, සම්මා දිට්‌ඨියේ අර්ථයන් තිබෙන්නට ඕනේ.zපිංවත් ඔබ සිංහල බෞද්ධයෙක්‌ වෙලා උපත ලැබුවේ පෙර කුසල සංස්‌කාරයක්‌ නිසාමයි. මේ සටහන් තබන භික්‍ෂුව උපත ලැබුවෙත් සිංහල බෞද්ධයෙක්‌ වශයෙන්. නමුත් භික්‍ෂුව දක්‍ෂවුණා සිංහල බෞද්ධයෙක්‌ වශයෙන් උපත ලබා, සිංහල බෞද්ධකමේ අර්ථය වන ආර්ය අෂ්ඨාංගික මාර්ගය උපයෝගීකොටගෙන ආර්ය ජාතියට පත්වෙන්න. දැන් භික්‍ෂුවගේ ජාතිය සිංහල ජාතිය නොවේ. ආර්ය ජාතියයි. ආර්ය ජාතිය කියලා කියන්නේ මේ ලෝකය හටගත්ත දා පටන් තිබුණ සෑම ජාතියක්‌ම අනිත්‍යයි කියන ධර්මතාව අවබෝධකොටගත් ජාතියයි. නැවත ජාතියක්‌ කෙරෙහි උපාදානය නැති ජාතිය ආර්ය ජාතියයි.zමේ සටහන් තබන භික්‍ෂුව ආර්ය ජාතිකයෙක්‌ බවට පත්වුණේ සිංහල බෞද්ධ ජාතිකයෙක්‌ වශයෙන් උපත ලැබුව නිසාමයි. භික්‍ෂුව පිංවත් ඔබට සිංහල බෞද්ධ ජාතිය ගැන සටහන් තබන්නේ සිංහල බෞද්ධයෙක්‌ වශයෙන් ඉපදුණ පිංවත් ඔබටත්, ඔබේ පිංවත් උපතේ ඇති ශ්‍රේෂ්ඨභාවය මතුකොටදීමටයි. පිංවත් ඔබටත් ආර්ය ජාතියේ උපතක්‌ සකස්‌කොට දීමට උපකාරක ධර්මයන් සකස්‌කොටදෙන සිංහල බෞද්ධ ජාතිය මේ මිහිතලය මත වැඩිපුර එක දවසක්‌ හෝ රැකේවා කියන කැමැත්ත නිසාමයි. එසේ නැතිව සිංහල බෞද්ධ ජාතිය සදාකාලිකය කියන අර්ථය තුළ සිටිමින් නොවේ.zසියලු සංස්‌කාරයෝ අනිත්‍ය බව ඇත්ත. මේ අනිත්‍ය ධර්මය නිසාමයි, යහපත් දෙය, සැපය සකස්‌ කොටදෙන දෙය, දුක නැතිකරන දෙය අපි වැඩිපුර එක දවසක්‌ හෝ ආරක්‍ෂාකොටගැනීමට උත්සාහ ගත යුත්තේ. සිංහල අවුරුද්දක්‌ සැමරීමට බලාපොරොත්තුව සිටින මොහොතේ, සිංහල බෞද්ධ ජාතිය ක්‍රමානුකූලව හීනවී යන කාරණය හේතුඵල ධර්මයක්‌ම බව පිංවත් ඔබ දකින්න ඕනේ. සිංහල බෞද්ධ ජනතාව තෙරුවන් කෙරෙහි ශ්‍රද්ධාවෙන් බැහැරට යනකොට, ඒ අය මරණින් පසුව අන්‍ය ආගමික පවුල්වලයි උපත ලබන්නේ. මේ හේතුඵල ධර්මය නිසා සිංහල බෞද්ධ ජනගහණය හීනවී යමින්, අන්‍ය ආගමික ජනගහනය වැඩිවෙනවා. වර්තමානයේ අන්‍යආගමික තරුණයන් අතර තිබෙන සටන්කාමී ස්‌වභාවයන් ඇසෙනකොට භික්‍ෂුවට සිහිපත් වෙන්නේ, අතීතයේ තෙරුවන් කෙරෙහි ශ්‍රද්ධාවෙන් බැහැරව, සටන්කාමීව මියගිය සිංහල බෞද්ධ ජනතාවයි. පිංවත් සිංහල බෞද්ධ ඔබ තෙරුවන් කෙරෙහි ශ්‍රද්ධාවෙන් බැහැරව ගියොත්, මරණින් පසු ඔබ මනුෂ්‍ය ජීවිතයක්‌ ලැබුවත්, මිත්‍යාදෘෂ්ඨික පවුලක සාමාජිකයෙක්‌ වශයෙනුයි ඔබ උපත ලබන්නේ. බොහොම නිරවුල් හේතුඵල ධර්මයක්‌.zසිංහල බෞද්ධ ජනගහණය හීනවෙනවාය කියලා, පිංවත් ඔබ ජාතිවාදියෙක්‌ වෙලා වැඩක්‌ නැහැ. මොකද ජාතිවාදී ඔබත් තෙරුවන් කෙරෙහි ශ්‍රද්ධාවෙන් බැහැරව, මිථ්‍යාදෘෂ්ඨිකභාවයට අදාළ සංස්‌කාරයනුයි රැස්‌කොට ගන්නේ.zසිංහල අලුත් අවුරුද්දේ ආරම්භය සියලු වැඩ අතහැර නොනගතයෙනුයි පටන් ගන්නේ. සියලුම කාර්යයන්ගෙන් මිදී තෙරුවන්ගේ ආශිර්වාදය ලබා, බෝධි පූජා, බෝධි වන්දනා, පිරිත් සජ්ඡායනා, බණ භාවනා තුළින් අලුත් අවුරුද්දේ උදාවට සැරසෙන්න පිංවත් ඔබට මාර්ගය කියලා දෙන්නේ පින වැඩෙන, කුසලය වැඩෙන, දුක තුනීවන මාර්ගය හෙවත් ආර්ය අෂ්ඨාංගික මාර්ගය තුළ ඔබව ශක්‌තිමත්කොට, නව අවුරුදු උදාවට යොමුකිරීමටමය. ‘නොනගතය’ කියන අර්ථය සෑම අලුත් අවුරුදු උදාවකටම පෙර පිංවත් ඔබට ආර්ය අෂ්ඨාංගික මාර්ගය පිළිබඳව මතක්‌කොට දෙනවා. සිංහල අලුත් අවුරුදු උදාවට පෙර ඔබ ගතකරන නොනගත කාලය, ගමේ විහාරස්‌ථානය මුල්කොට, ආර්ය අෂ්ඨාංගික මාර්ගය වැඩෙන ආකාරයට ගතකිරීමෙන් ලබාදෙන ආදර්ශය, මුළු අවුරුද්ද පුරාවටම, ඔබේ ජීවිතයේ මුල්තැන ලැබිය යුත්තේ සද්ධර්මයේ අර්ථයන්ට කියන පණිවුඩය ඔබට ලබාදෙනවා. නොනගතය කාලයට විහාරස්‌ථානයට යන ඔබ බෝමළුවේ වාඩිවෙලා, ඔබට මේ උතුම් සිංහල බෞද්ධ ජීවිතය ලබාදුන් සම්මා දිට්‌ඨියට, ආර්ය අෂ්ඨාංගික මාර්ගයට හදවතින්ම වන්දනාව පුදකරන්න. සිංහල බෞද්ධ ජාතියේ උපන් ඔබ, ආර්ය ජාතියේ උපදිනවාය කියන අධිශ්ඨානය ඇතිකරගන්න.zසිංහල අවුරුද්ද සමග බැඳී පවතින නැකත් චාරිත්‍ර පිංවත් ඔබ ප්‍රතික්‍ෂේප කරන්න යන්න එපා. නැකත කියන කාරණය තුළින්, අප්‍රමාදීභාවය කියන කාරණාව මතුකොටගන්න පිංවත් ඔබ දක්‍ෂ වෙන්න. සද්ධර්මයට අනුව ජොතිෂ්‍යය කියන්නේ චිරස්‌තීන ධර්මයක්‌ බව ඇත්ත. බුදුරජාණන්වහන්සේ දේශනා කරනවා, සමාජයත් සමග බැඳී පවතින ධර්මතාවයන්, වෙනස්‌ කරන්න යන්න එපාය කියලා. නැකතට අවුරුදු උදාව ඔබට කියලා දෙන්නේ, ලැබුවාවූ අවුරුද්ද පුරාවට, ඔබ කරන සෑම ක්‍රියාවක්‌ම අප්‍රමාදීව, නියමිත වේලාවට, නියමිත කාලයට කරන්න කියන පණිවුඩයයි. ධර්මානුකූලව උදාවුණු අලුත් අවුරුද්දේ ලෞකික අපේක්‍ෂාවන් සාර්ථකකොට ගන්නත්, ආයුෂය, වර්ණය, සැපය, බලය අත්‍යවශ්‍ය වෙනවා. යහපත් අවුරුද්දක්‌ සඳහා ආයුෂ, වර්ණය, සැපය, බලයේ අවශ්‍යතාවය, නැකතට ආහාර අනුභවය තුළින් මතුකොට දෙනවා. පවුලේ සමගිය උදෙසා කණ්‌ඩායමක්‌ වශයෙන් ආහාර ගැනීමත්, සිතෙන සිතෙන, දකින දකින වෙලාවට ආහාර ගැනීමකින් තොරව, සුදුසු නිවැරදි වේලාවට පමණක්‌ ආහාර ගන්නය කියන පණිවුඩය, වැඩිපුර ආහාර ගැනීම නිසාම රෝගීව සිටින වර්තමාන සමාජයට හොඳ ආදර්ශයක්‌ වෙනවා. ආහාර අනුභව කිරීමේ නැකත උදාවෙන තුරුම කුසගින්නේ සිටීම නිසාම, අනුන්ගේ කුසගින්නේ වේදනාව පිංවත් ඔබ අත්දැකීමෙන්ම දැනගැනීම නිසා, නැකතට ආහාර අනුභවය පිංවත් ඔබේ දන්දීමේ ශක්‌තියද වැඩි කරනවා.zසම්මා සම්බුද්ධ ශාසනය කියන්නේ භික්‍ෂු, භික්‍ෂුණී, උපාසක, උපාසිකා කියන සතර පිරිසේම එකතුවයි. ශාසනයේ සැබෑම අර්ථය කියන, භික්‍ෂු භික්‍ෂුණී කියන කණ්‌ඩායම් දෙක පෝෂණය වෙන්න නම් අනිවර්යයෙන්ම උපාසක උපාසිකා කියන කණ්‌ඩායම් දෙකට ශක්‌තිමත් ආර්ථිකයක්‌ තිබෙන්නට අවශ්‍යයි. උපාසක, උපාසිකා කියන අය ආර්ථිකයෙන් පිරිහීගියොත් භික්‍ෂු, භික්‍ෂුණි කියන කණ්‌ඩායම් දෙක සිව්පසය හීනවීම හේතුවෙන් අභියෝගයන්ට ලක්‌වෙනවා. ඒ වගේමයි කාමයන් තුළ ජීවත්වෙන ගිහි පිංවතුන්ලාගේ ආර්ථික ශක්‌තිය පිරිහීගියොත් ධර්ම මාර්ගයට විවේකීව යොමුවීමටත්, දන්දීම පිංකම් කිරීම වැනි කටයුතු වලටත් බාධා සිද්ධවෙනවා.zමේ හේතූන් නිසා සිංහල අවුරුද්දේ නැකතට ගනුදෙනු කිරීම තුළින්, එකිනෙකා කෙරෙහි විශ්වාසයෙන් හෙවත් බොරුවෙන් තොරව කෙරෙන ගනුදෙනු කිරීම, සම්මා ආජීවයන්ට අදාළව යහපත් ආර්ථිකයක්‌ ගොඩනගාගැනීමේ අවශ්‍යතාවය පිළිබඳව පිංවත් ඔබට පණිවුඩයක්‌ ලබාදෙනවා. සිංහල අලුත්අවුරුද්දේ නැකතට හිසතෙල්ගෑම සහ ස්‌නානය, බුදුරජාණන්වහන්සේ දේශනාකොට වදාල ‘නිරෝගීබව ජීවිතයේ පරමලාභයයි’ කියන ධර්මතාවයේ අර්ථය පිළිබඳව වසර ආරම්භයේදීම පිංවත් ඔබට පණිවුඩයක්‌ ලබාදෙනවා. සිංහල අලුත් අවුරුද්දේ වැඩිහිටියන්ට ගරුකිරීම, වන්දනාකිරීම, සිදුවූ වැරදි ඇතොත් කමාකරගැනීම සම්මාදිට්‌ඨියේම උතුම් අර්ථයක්‌ වෙනවා. දැන් පිංවත් ඔබට තේරුම්යනවා ඇති, සිංහල අලුත් අවුරුදු චාරිත්‍ර සියල්ලක්‌ම කාමයන් සමග ජීවත්වෙන ගිහි පිංවතුන්ලාට ආර්ය අෂ්ඨාංගික මාර්ගය ශක්‌තිමත් කොටගැනීම උදෙසාම, ගිහි ජනතාවගේ ලෞකික අධ්‍යාත්මික දියුණුව උදෙසාම ඇතිකළ ධර්මතාවයක්‌ය කියලා.zපිංවත් ඔබ, ඔබ නැකතට ආහාර ගන්න අවස්‌ථාවේදී ‘මම මේ වසරේදී පමණ දැන නියමිත වේලාවේදී පමණක්‌ ආහාර ගන්නවා’ය කියන චිත්තයක්‌ ඇතිකොටගතහොත්, නැකතට ගනුදෙනු කරන වේලාවට ‘මම මේ වසරේ හොර බොරු වංචාවෙන් තොරව, සම්මා ආජීවයට යටත්ව ගනුදෙනු සිදුකරනවා’ය කියන චිත්තය ඇතිකොටගතහොත්, මට යමෙක්‌ උපකාර කළහොත් පෙරළා ඔහුට උපකාර කරනවාය කියන චිත්තයක්‌ ඇතිකරගතහොත් එම චිත්තය ඇතිකරගත් මොහොතේම ඔබ තුළ තෙරුවන් කෙරෙහි සද්ධාව, සම්මා දිට්‌ඨිය ඇතිවෙලා මේ මොහොතේ ඔබ ශීලයෙන් පරිපූර්ණයි. අකුසල් මූලයන් බැහැරවෙලා, කළාවූ කුසල් තව තව ශක්‌තිමත් කරගැනීමේ සම්මා ව්‍යායාමයකයි ඔබ නිරත වෙන්නේ. අකුසලය බැහැරකොට, කුසලය තුළ සම්මා සතිය සකස්‌වෙලා, පංචනීවරණ බැහැරව, සමාධිමත්ව නිවැරදිව සිතන්න දක්‍ෂභාවය ඔබට ලැබිලා, සිංහල අලුත් අවුරුද්දේ ඔබ ඇතිකරගන්නා එක යහපත් චිත්තයක මුළු ආර්ය අෂ්ඨාංගික මාර්ගයම පෝෂණය වෙනවා. එමනිසා පිංවත් ඔබ සිංහල බෞද්ධයා යනු ආර්ය අෂ්ඨාංගික මාර්ගයේම අර්ථය බව හඳුනාගෙන, ආර්ය අෂ්ඨාංගික මාර්ගය වැඩෙන ආකාරයටම සිංහල අවුරුද්ද ජීවිතයට එකතුකොටගැනීමට දක්‍ෂවෙන්න.zසිංහල බෞද්ධ ජාතිය ලෝකයේ ප්‍රෞඩ ජාතියක්‌. ආඩම්බර වෙන්න කාරණයක්‌ නොවෙයි. සම්මා දිට්‌ඨිය තුළින් කර්මය කර්මඵලය විශ්වාසය ඇති පිංවතා දන්නවා තමා මෙවන් ප්‍රෞඩ ජාතියක උපත ලැබුවේ හේතුඵල ධර්මයක්‌ නිසාමය කියලා. ඔහු එම ප්‍රෞඩ ජාතියේ උප්පත්තිය ලැබීම උපයෝගීකරගන්නේ තමාගේත් ජාතියේත් විනාශය සඳහා නොව තව තවත් සම්මා දිට්‌ඨියේ අර්ථයන් වැඩෙන දිශාවටමය.zසිංහල බෞද්ධයෙක්‌ හැටියට ඉපැදුණු පිංවත් ඔබගේ උපතත් මංගල්‍යයක්‌මයි. මොකද පිංවත් ඔබ දුර්ලභ සම්මා දිට්‌ඨිය දෝතින් දරාගෙනයි උපත ලබලා තිබෙන්නේ. උතුම් සම්මාදිට්‌ඨියේ අර්ථයන් ජීවිතයට එකතුකොටගෙන ජීවත්වෙන ඔබේ ජීවිතයත් මංගල්‍යයක්‌මයි. උපතත් මංගල්‍යයක්‌ නම්, ජීවත්වීමත් මංගල්‍යයක්‌ නම්, අනිවාර්යෙන්ම ධර්මයේ අර්ථයෙන් ජීවිතය පෝෂණයකොටගත් සිංහල බෞද්ධයාගේ මරණයත් මංගල්‍යයක්‌ම වෙනවා. එය පිරිනිවීමක්‌ වෙන්න පුළුවන්. භව ගමන කෙටිකොටගත් මාර්ගඵලලාභී මරණයක්‌ වෙන්නත් පුළුවන්. සශ්‍රික කාම ලෝකයක්‌ වෙන්නත් පුළුවන්. එය සිංහල බෞද්ධකමේ සැබෑම අර්ථයක්‌ වෙනවා.zපිංවත් ඔබ යමක්‌ රකින්න නම්, යමක්‌ ආරක්‍ෂාකොටගන්න නම් මුලින්ම එහි වටිනාකම දකින්න ඕනේ. පෙර කී සටන්කාමී ස්‌වභාවයෙන් යුතු කණ්‌ඩායම් හැරුණු විට, මේ මුළු ලෝකයේම ජීවත්වෙන ජනතාව තුළ මෙන්ම අන්‍යආගමික පිංවතුන් තුළ, මේ මොහොතේ තිබෙන්නාවූ යම් තරමක හෝ ගුණාත්මකභාවය, සදාචාරාත්මක ස්‌වභාවය, සිල්වත්භාවය ඇතිවී තිබෙන්නේ සිංහල බෞද්ධ ජාතිය නිසාමයි. සද්ධර්මයේ උතුම් අර්ථයන්ගෙන් පෝෂිත සිංහල බෞද්ධ ජන සමාජය ලෝකයට මතුකොට පෙන්වන දානය, ශීලය, සමාධිය, මෛත්‍රිය වැනි උතුම් ධර්මතාවයන් හමුවේ අන්‍ය ආගම්ද තම ආගම්වල ගුණාත්මකභාවයන් වැඩිකර ගනිමින් සිටියි. බුද්ධාගමේ ගුණාත්මක අර්ථයන්ට සාපේක්‍ෂව අන්‍යආගම්වල ගුණාත්මකභාවය වැඩිකර නොගතහොත් එම රටවල බුද්ධිමත් ජනතාව ඉදිරියේ එම ආගම් ප්‍රශ්නකිරීම්වලට ලක්‌වනු ඇත. මේ හේතුව නිසාම, වර්තමානයේ අන්‍යආගම්ද දානයට, ශීලයට, සමාධියට, මෛත්‍රියට අදාල ධර්මයන් තම ආගම්වල ගුණාත්මකභාවය වැඩිකරගැනීම සඳහා උපයෝගීකරගෙන ඇත. මේ සියල්ල ලෝකය තුළ සිදුවන්නේ උතුම් සද්ධර්මයේ අර්ථයන් තුළින් ලෝකයට මතුවී එන සත්‍යතාවයන් නිසාමය. නමුත් යම් දවසක ලෝකයට බුද්ධාගම ආරක්‍ෂකොටදෙන මේ සිංහල බෞද්ධ ජාතිය, සැබෑ සිංහල බෞද්ධ අර්ථයන්ගෙන් බැහැරව ගියොත්, සම්මා සම්බුද්ධ ශාසනයේ අර්ථයන්ද විනාශවී යනු ඇත. එවිට ලෝකයේ අන්‍යආගම්වලට තරග කිරීමට ගුණාත්ම තරගකරුවෙක්‌ නැති නිසා ඔවුනගේ ආගම්වල ගුණාත්මකභාවයද අතහැර දමනු ඇත.zමෙම පරිසරය බුදුරජාණන්වහන්සේ දේශනාකොට වදාළ, මනුෂ්‍යයා තුළ මෘග සංඥාව මතුවීමේ ආරම්භයද වනු ඇත. පිංවත් ඔබ මේ මොහොතේ සිංහල අලුත් අවුරුදු චාරිත්‍ර රකිමින් ආරක්‍ෂාකොටගෙන ජීවත්වන සිංහල බෞද්ධ ජාතිය වර්තමානයේ සමස්‌ත ලෝකයේම ජනතාව තුළ මානසික සංහිඳීමක්‌ ඇතිකොට දී තිබෙන බව නුවනින් දකින්න. ලෝකය තුළ තුන්වැනි ලෝක යුද්ධයක්‌ තවමත් පමාවී තිබෙන්නේ මේ උතුම් සිංහල බෞද්ධ ජාතිය ලෝකයට දායකකර දී ඇති උතුම් සද්ධර්මයේ අර්ථයන් නිසාම බව නුවනින් දකින්න දක්‍ෂවෙන්න. සම්මා දිට්‌ඨියට පත් සශ්‍රික දිව්‍යතලවල ජීවත්වන සක්‍ර දෙවියන් ඇතුළු දිව්‍ය බලමුළු නිතිපතා වන්දනා කරන, දිව්‍යතලවලින් චුතවන දෙවියන් දිව්‍යංගනාවන් නැවත ඉපදීමට ප්‍රාර්ථනා කරන, දිව්‍යතලවල දිව්‍ය බලමුළුවලට අලුතින් සශ්‍රික දෙවියන් දිව්‍යාංගනාවන් ඕපපාතිකව බිහිකොටදෙන මනුෂ්‍යයාට භව නිරෝධයට, භවයේ සැපයන්ට පාර පෙන්වාදෙන මේ උතුම් සිංහල බෞද්ධ ජාතියේ වටිනාකම ඔබ තේරුම්ගත යුතුයි. සිංහල ජාතික ඇඳුම් පළඳින කොයි කවුරුත් තමන් නියෝජනය කරන සිංහල බෞද්ධ ජාතියේ වටිනාකම තේරුම්ගත යුතුය.zලෝක ධාතුවේ මුළු දිව්‍ය බ්‍රහ්ම මනුෂ්‍ය ප්‍රජාව තුළම කුසලයේ සැපය, මානසික සංසිඳීම ආරක්‍ෂාකොටදෙන සිංහල බෞද්ධ ජාතියේ වටිනාකම මේ සිංහල අලුත් අවුරුද්දේ තේරුම්ගතහොත් එය මුළු ලෝක ධාතුවේම සත්ව ප්‍රජාවට යහපතක්‌ම වනු ඇත. එහෙත් ලෝභ, ද්වේශ, මෝහ අකුසල් මූලයන්ගෙන් ජීවිතය පදම්කොටගත් සමාජයට එය දුර්ලභම කාරණයක්‌ වනු ඇත.zමහා කාශ්‍යප මහ රහතන් වහන්සේ ධුතාංගධාරී භික්‍ෂූන්වහන්සේලා අතරින් අග්‍රස්‌ථානයට පත්වුණු මහරහතන්වහන්සේ වෙනවා. උන්වහන්සේ තරම් ධුතාංගශීලය රැකි භික්‍ෂුවක්‌ සම්මා සම්බුද්ධ ශාසනයේ තවත් නැහැ. දිනක්‌ බුදුරජාණන්වහන්සේ මහා කාශ්‍යප මහරහතන් වහන්සේට කියනවා ‘කාශ්‍යප, ඔබ දැන් වයෝවෘධයි. ඔබට දැන් වෙහෙස වෙන්න බැහැ. එමනිසා ඔබ දැන් ඔය පාංශකූල සිවුර අතහැරලා පහසු සිවුරක්‌ දරන්න. පිණ්‌ඩපාතයේ වැඩමකිරීම අතහැරලා, ආරණ්‍යගතව ජීවත්වෙන්න’ ය කියලා. ඒ වෙලාවේ කාශ්‍යප මහරහතන් වහන්සේ බුදුරජාණන්වහන්සේට කියනවා ‘භාග්‍යවතුන්වහන්ස මම ආදර්ශමත් නොවුනොත් වෙන කව්රුන් සංඝ සමාජයට ආදර්ශමත් වෙන්න ද ‘ කියලා. එසේ බුදුරජාණන්වහන්සේගේ ඉල්ලීම නිහතමානීව ප්‍රතික්‍ෂේප කරනවා. මේ සා ධුතාංග ශීලයෙන් පරිපූර්ණව ජීවත්වූ මහකාශ්‍යප මහරහතන්වහන්සේ බුදුරජාණන්වහන්සේගේ පිරිනීවීමෙන් අනතුරුව, සියලු සංස්‌කාරයෝ අනිත්‍යයි. මට වැදගත්වෙන්නේ මාගේ ධුතාංග ශීලයයි කියලා කැළයට වැඩමකොට ධුතාංග ශීලය රැකීමට ගියේ නැහැ. උන්වහන්සේ බොහෝම උද්යෝගයෙන් ක්‍රියාශීලීව, අජාසත්ත රජතුමාගේ අනුග්‍රහය ලබාගෙන සම්මා සම්බුද්ධ ශාසනයේ ආරක්‍ෂාව උදෙසා පළමුවැනි ධර්ම සංඝායනාව පැවැත්වූවා. මහා කාශ්‍යප මහරහතන්වහන්සේ එදා පළමුවැනි ධර්ම සංඝායනාව නොපවත්වන්න, මේ වන විට සම්මා සම්බුද්ධ ශාසනයත්, සිංහල බෞද්ධ ජාතියත් අතුරුදහන්වෙලා. සියලු සංස්‌කාරයෝ අනිත්‍යභාවයට පත්වෙන නිසාමයි ලොවට වැඩ ඇති, සත්ත්වයාට සෙත ඇති, සත්ත්වයාගේ දුක නැතිකරන ධර්මතාවයන් පිංවත් ඔබ මේ මහපොළොව මත එකදිනක්‌ හෝ වැඩිපුර ආරක්‍ෂා කරගතයුත්තේ. සිංහල බෞද්ධ පිංවත් ඔබටද මේ උතුම් සිංහල බෞද්ධකම ලෝකයට ආරක්‍ෂ කරදෙන්න ඔබේ සිංහල බෞද්ධකම තවතවත් ධර්මයෙන් ගුණාත්මකභාවයට පත්කොටගැනීමට අනිද්දාට තවත් සිංහල අලුත් අවුරුද්දක්‌ උදාවෙනවා.</Content>
    <Content name="book10chapter26" translatable="false">වෙසක් උත්සවය නිමිති කරගනිමින් පිංවත් ස්වාමීන් වහන්සේ විසින් තැබූ සටහනක් මෙතැන් සිට කොටස් දෙකකින් යුක්තව පළ කෙරේ.zපිංවත් මහත්මයෙක්‌ භික්‍ෂුවගෙන් ප්‍රශ්නයක්‌ විමසුවා. සද්ධාවේ සහ අමූලිකා සද්ධවේ වෙනස කුමක්‌ද කියලා. එම ප්‍රශ්නයට බොහෝම සරළව පිළිතුරක්‌ දෙනවා නම් මෙහෙමයි. යම් පිංවතෙක්‌ ඇවිත් භික්‍ෂුවට දානයක්‌ පූජා කරනවා. ඔහු දානය සතුටු සිතින් පූජා කරලා, පිං අනුමෝදන් වෙලා සතුටු සිතින් නිවසට යනවා. අතරමගදී ඔහුගේ හිතවතෙක්‌ මුණගැහිලා ඔහුගෙන් අහනවා ඔබ කොහේද ගියේ කියලා. එවිට දානය පූජා කළ පිංවතා කියනවා, මම අසවල් ස්‌වාමීන් වහන්සේට දානයක්‌ පූජාකරගන්න ගියාය කියලා. එවිට එම හිතවතා කියනවා ‘අපෝ ඇයි ඒ හාමුදුරුවන්ට දන්දුන්නේ, ඒ හාමුදුරුවො දුශ්ශීලයි. බොරු කියනවා’ කියලා. තම හිතවතාගේ කථාව අහලා දන් පූජාකරගත් පිංවතා දානය නිසා ඇතිකරගත් චිත්ත ප්‍රීතිය නැතිකොටගෙන ස්‌වාමීන් වහන්සේ කෙරෙහි සැකයක්‌ ඇති කොටගන්නවා. මොකක්‌ද මෙතැනදි සිද්ධවුනේ. අනුන්ගේ කථාවක්‌ අහලා ඔහු වෙනස්‌ වුනා. මෙය අමූලිකා ශ්‍රද්ධාවේ ලක්‍ෂණයක්‌.zතවත් පිංවත් මහත්මයෙක්‌ සිටිනවා. ඔහුත් භික්‍ෂුවට දානයක්‌ පූජාකරලා පිං අනුමෝදන්වෙලා සතුටු සිතින් නිවසට යනවා. අතරමගදී ඔහුගේ හිතවතෙක්‌ මුණගැසිලා අහනවා ඔබ කොහේද ගියේ කියලා. එවිට එම පිංවතා කියනවා මම අහවල් ස්‌වාමීන් වහන්සේට දානයක්‌ පූජාකරන්න ගියාය කියලා. එවිට ඒ මිත්‍රයා කියනවා ‘අපෝ ඒ හාමුදුරුවන්ට දන්දීලා වැඩක්‌ නැහැ, ඒ හාමුදුරුවෝ දුශ්ශීලයි. බොරු කියනවා කියලා. තම හිතවතාගේ මේ කථාව අහලා දන්පූජා කළ පිංවතා කියනවා ‘ස්‌වාමීන් වහන්සේ දුශ්ශීල වුවත්, බොරු කීවත් මට වැඩක්‌ නැහැ. මම උතුම් මහා සංඝරත්නය අරමුණුකොටයි, ස්‌වාමීන් වහන්සේට දන්පූජා කළේ ‘ කියලා. තම හිතවතාගේ නොමනා කථාව අහලා ඔහු වෙනස්‌ වුනේ නැහැ. උතුම් සංඝයා කියන අර්ථය තුළ සිටිමින්, තම කුසල්සිත තව තව වර්ධනය කරගත්තා. අනුන් කීවාය කියලා, පතක පොතක තිබුණාය කියලා, ඔහු තෙරුවන් කෙරෙහි ඇතිකරගත් විශ්වාසය දුර්වල කරගත්තේ නැහැ. එය උතුම් සද්ධාවේ ලක්‍ෂණයක්‌ වෙනවා. නිරතුරුවම අනුන් නිසා, තන්හා මාන දිට්‌ඨි නිසා වෙනස්‌වෙන අමූලිකා සද්ධාවත්, විශ්වාසයේ අවබෝධයෙන් සරණගිය උතුම් සද්ධාවත්, අමූලිකා සද්ධාවෙන්, උතුම් සද්ධාවෙන් සකස්‌වෙන කුසල් සහ අකුසල් සංස්‌කාරයන්ගේ අනිත්‍යභාවය අවබෝධයෙන් ඇතිකොටගන්නා අචල ශ්‍රද්ධාවත් මූලිකම ලක්‍ෂණයන් වෙනවා.zතෙරුවන් කෙරෙහි ශ්‍රද්ධාවේ අර්ථය මුල්කොටගත් ආර්ය අෂ්ඨාංගික මාර්ගයේ අර්ථය ලෝක සත්වයාට දේශනාකොට වදාල, ලොව්තුරා බුදුරජාණන්වහන්සේගේ උපත, සම්මා සම්බුද්ධත්වයට පත්වීම, පිරිණිවීම යන තෙමගුල සිදුවූ තවත් වෙසක්‌ පුර පසලොස්‌වක පොහොය දිනයක්‌ අද හෙටම උදාවෙනවා.zභික්‍ෂුව මේ සටහන තබන රාත්‍රියේ පරිසරය වෙලාගෙන පවතින අඩ අඳුර, ලොවම සඳරැසින් බබලවන්නට මෝදුවන වෙසක්‌ සඳ, අඳුරු වලාවකට මැදිව ඇතිබවක්‌ භික්‍ෂුවට හැඟී යනවා. සම්මා සම්බුද්ධ ශාසනය ගැන සටහන් තබනකොට, භික්‍ෂුවට මතක්‌වෙන්නේ අබුද්ධෝත්පාද කාලයක අඳුරු අර්ථය මොනතරම් කටුකද කියන කාරණයයි. කාශ්‍යප බුදුරජාණන් වහන්සේගේ ශාසනය අතුරුදන්වගොස්‌ අවුරුදු ලක්‍ෂ දහයකට වැඩි දීර්ඝ අබුද්ධෝත්පාද කාලය අවසන් කරලයි, ගෞතම බුදුරජාණන්වහන්සේගේ පහළවීම සිද්ධවෙන්නේ. උතුම් ශ්‍රී සද්ධර්මයෙන් උපන් සමාජමය සංසිදීම තුළ, සම්බුද්ධ ශාසනයේ රැකවරණය තුළින් උපන්, ගුණාත්මකභාවයන්ගේ සරණින් පිංවත් ඔබට අබුද්ධොත්පාද කාලයන්හී කටුක බව නොදැනී ගිහින් තිබෙන්නේ….zඑමනිසා පිංවත් ඔබ මේ උතුම් වෙසක්‌ පොහොය දිනයේ, විෂම අබුද්ධොත්පාද කාලයන්හී කටුක දුක, අකුසල්ම උපදවන මිත්‍යාදෘෂ්ඨීන් ගැන නුවනින් මෙනෙහි කරන්න. දීර්ඝ අබුද්ධෝත්පාද කාලයන්හී මිච්ජා ශාස්‌තෘවරු දේශනා කරන මිච්ජා මාර්ගයන් මොනතරම් අධර්මයක්‌ද. ලෝකය මැව්වේ මහා බ්‍රහ්මයාය, ඊශ්වර දෙවියා යැයි කියා ගිනිපූජා පවත්වමින්, සතුන්ගේ බෙලිකපා යාග හෝම පුද පූජා කරමින්, ගස්‌, ගල්, ඉර, හඳ, තාරකා වන්දනා කරමින්, යකුන් යක්‍ෂණියන්, අමනුෂ්‍යයන් පුදමින්, වන්දනාකරමින්, ගෝ වෘත, සුනඛ වෘත රකිමින්, විමුක්‌තිය සෙවූ මිච්ජා ශ්‍රාවකයින් ධර්මයේ නාමයෙන් සතර අපායන්ට ගාල්කරවන දීර්ඝ අබුද්ධෝත්පාදකාලයන්හී මිච්ජා ශාස්‌තෘවරුන්ගේ, මිච්ජා ධර්මයන්ගේ, මිච්ජා ශ්‍රාවකයින්ගේ මෝහ මූලික ධර්මතාවයන් නුවනින් දකින්න. පිංවත් ඔබත් මමත් මෙවැනි දීර්ඝ අබුද්ධොත්පාද කාලයන්හී උපත ලබා, මෙවැනි මිත්‍යදෘෂ්ඨීන්ගේ වහලුන් බවට පත්වී සිටි සැටි මෙනෙහි කරන්න. බුද්ධොත්පාද කාලයන් තුළත් දේවදත්ත, කෝකාලිත වැනි මිච්ජා ශ්‍රාවකයන් නිසා අවීචි මහා නිරයන්ට වැටුණු අජාසත්ත රජතුමන් ඇතුළු අවාසනාවන්තයින් කොතෙක්‌ සිටින්නට ඇතිද?zබුදුරජාණන්වහන්සේ දේශනා කරනවා, අබුද්ධෝත්පාද කාලයන්හී සතර අපායන් පිරී ඉතිරීයනවාය කියලා. සතර අපායන් පිරී ඉතිරී යනකොට දිව්‍යථල වල දිව්‍ය විමාන පාළුවී යනවාය කියලා බුදුරජාණන්වහන්සේ දේශනා කරනවා. අබුද්ධෝත්පාද කාලවල පාළුවට යන දිව්‍ය විමාන නැවත පිරී ඉතිරී යන්නේ සම්මා සම්බුද්ධ ශාසනයක්‌ ඇතිවීමත් සමගමයි. අබුද්ධොත්පාද කාලයක විශම චර්යාධර්මයන් සමග ගනිද්දී බුද්ධෝත්පාද කාලයක්‌ යනු මොනතරම් අසිරිමත් දෙයක්‌ද. දුක හඳුනාගෙන, දුක යටපත්කොටගෙන, සැපය මතුකොටගනිමින්, අවසානයේ දුකත් සැපත් දෙකේම අනිත්‍යභාවය දකිමින් ලෝකයෙන් නිවීයන ධර්ම මාර්ගය මොනතරම් අර්ථවත්ද. මේ උතුම් ධර්ම මාර්ගයට පිංවත් ඔබට පිවිසීමට අවශ්‍යනම් ඔබ අනිවාර්යයෙන්ම බුදුරජාණන්වහන්සේව හඳුනාගන්න ඕනේ. ධර්ම රත්නය, සංඝරත්නය හඳුනාගන්න ඕනේ. දකින්න ඕනේ. තුනුරුවන් දැකිය හැක්‌කේ උතුම් සම්මා දිට්‌ඨියේ අර්ථයන් ර්විතයට එකතුකොටගැනීමෙන් පමණමයි. පිංවත් ඔබ කොතෙක්‌ බුදුරජාණන්වහන්සේගේ පිලිම වහන්සේලා දැක්‌කත්, ඔබ කොතෙක්‌ බුදුරජාණන්වහන්සේ දේශනාකළ සද්ධර්මය ශ්‍රවණය කළත් පිංවත් ඔබ උතුම් සම්මා දිට්‌ඨියේ අර්ථයන් ජීවිතයට එකතුකොට නොගත් පිංවතෙක්‌ නම් ඔබ සැබවින්ම බුදුරජාණන්වහන්සේ නොදැක්‌ක කෙනෙක්‌ බවටයි පත්වෙන්නේ. උතුම් සම්මා දිට්‌ඨියේ අර්ථයන් තුළින් පමණක්‌මයි පිංවත් ඔබට තෙරුවන් හඳුනාගන්න, දකින්න, පුළුවන්කම ලැබෙන්නේ. උතුම් සම්මාදිට්‌ඨියේ අර්ථයන්ගෙන් ගිළිහුණු ලෝකය මිථ්‍යදෘෂ්ඨීයේ ග්‍රහණයටයි යොමුවෙන්නේ.zමිහිඳු මහරහතන් වහන්සේ මේ පිංවත් දේශයට උතුම් සද්ධර්මය දායාදකොට දීමෙන් අනතුරුව අතීතයේ ජීවත්වූ පාලකයන්ගේ සහ ජනතාවගේ සම්මා දිට්‌ඨියේ අර්ථයන්ගේ දුර්වලභාවයන් නිසාම, රාජ්‍ය අනුග්‍රහයක්‌ අර්ථවත්ව උතුම් සම්මාසම්බුද්ධ ශාසනයට නොලැබීම නිසාම, භික්‍ෂූන්වහන්සේලාගේ උතුම් උපසම්පදාව දුර්වලවී ශාසනය අතුරුදන් වීම අතීතයේ අවස්‌ථා කිහිපයකදීම මේ පිංවත් දේශය තුළ සිදුව තිබෙනවා. සම්මා දිට්‌ඨියේ දුර්වලභාවයන් නිසාම ඇතිවන හේතුඵල ධර්මයන් නිසා මෙවැනි ශාසනික අර්ථයන්ගේ අතුරුදන්වීම් සිදුවූවත්, උතුම් ශාසනික අර්ථයන් ආරක්‍ෂාකරන සම්‍යදෘශ්ඨික දෙවිවරුන්ගේ උපකාරක ධර්මයන් නිසාම අපේ ගෞරවනීය නායක ස්‌වාමීන්වහන්සේලාගේ අප්‍රතිහත ධෛර්යයෙන් බුරුමය, තායිලන්තය වැනි ථේරවාදී බෞද්ධ රටවලින් නැවත උපසම්පදාව ලබාගෙන, නැවත සම්මා සම්බුද්ධ ශාසනයේ සැබෑම අර්ථයන් මේ පිංවත් දේශය තුළ ස්‌ථාපිත කිරීම කළ බව පිංවත් ඔබ හොඳින්ම දන්නවා. ඉහත කාරණා තුළින් පිංවත් ඔබ තේරුම්ගතයුතුයි රටක පාලක පිංවතුන් සහ ජනතාව සම්මා දිට්‌ඨියේ අර්ථයන්ගෙන් දුර්වලවුවහොත් එම පිංවතුන්ලා සම්මා සම්බුද්ධ ශාසනය දුර්වල කිරීමේ බලවත් පාපකර්මයේ හවුල්කරුවන් බවට පත්වෙනවාය කියන කාරණය.zපිංවත් ඔබ, බුදුරජාණන්වහන්සේ සාරාසංඛ කල්පලක්‍ෂ ගණනාවක්‌ තම රුධිරයෙන්, කඳුළින්, දහඩියෙන්, ජීවිත පරිත්‍යාගයෙන් කළ දස පාරමී ධර්මයෙන්ගේ ඵලයෙන්, අවබෝධකොටවදාළ උතුම් සද්ධර්මයේ අර්ථයන් දුර්වල කිරීම පිණිස උපකාරක ධර්මයන් නොකරනවාය කියන අධිශ්ඨානය මේ උතුම් වෙසක්‌ දිනයේදී ඇතිකොටගන්න දක්‍ෂ වෙන්න. එය පිංවත් ඔබ සැබෑම උතුම් තෙමගුලක්‌ උදෙසා කරන පූජෝපහාරයක්‌ වෙනවා.zසම්මා දිට්‌ඨියේ අර්ථයන්ගේ දුර්වලභාවය නිසා උදාවෙන අබුද්ධොත්පාද කාලයන්හී ඇති විෂම බව, දුකබව, අකුසලය නිසා සකස්‌වෙන සතරඅපා දුකේ කටුක බව පෙන්වාදෙන උපමාවක්‌ බුදුරජාණන්වහන්සේ දේශනා කරනවා. පිංවත් ඔබට යම් පුද්ගලයෙක්‌ කියනවා, ‘මම ඔබට දිනකට කස පහරවල් තුන්සියයක්‌ ගහනවා, දිනකට කසපහරවල් තුන්සීය බැගින් අවුරුදු තුන්සීයක්‌ එම දඬුවම දෙනවා. අවුරුදු තුන්සීයක්‌ ගෙවීයන දින මම ඔබට උතුම් සෝවාන් ඵලය ලබාදෙනවා’ කියලා. බුදුරජාණන්වහන්සේ දේශනා කරනවා, එහෙම වුනත් අවුරුදු තුන්සීයක්‌ එම තියුණු ශාරීරික දුක විඳලා ඔබ සෝවාන් ඵලය ලබාගන්න කැමතිවෙන්නය කියලා. මේ උතුම් වෙසක්‌ දිනයේදීත් සතුටින්, විනෝදයෙන්, විහිළුවෙන්, සිංදුවෙන්, බයිලාවෙන් ගතකිරීමට බලාපොරොත්තුවෙන පිංවතුන්ලාට බුදුරජාණන්වහන්සේ පෙන්වාදෙන ඉහත උපමාව හොඳ ධර්මාවාදයක්‌ වෙනවා. මෙම කටුක දුක පිංවත් ඔබට හෙළිකොටදෙන කැඩපත වන්නේ උතුම් සම්මාදිට්‌ඨියේ අර්ථයයි.zභික්‍ෂුව පිංවත් ඔබෙන් ඇසුවහොත් සම්මා දිට්‌ඨියේ අර්ථය කුමක්‌ද කියලා, පිංවතුන් සමහරක්‌දෙනා දෙනා පිළිතුර වන්නේ සම්මා දිට්‌ඨිය කියන්නේ යහපත් දැක්‌ම කියලයි. බුදුරජණාන්වහන්සේ ධර්මයට අදාළව සම්මා දිට්‌ඨියේ අර්ථය කියන්නේ ‘යහපත් දැක්‌ම’ නොවෙයි. නමුත් අන්‍යාගමික පිංවතුන්ලා තමන්ගේ සම්මා දිට්‌ඨිය හැටියට ප්‍රකාශකරන්නේ යහපත් දැක්‌ම කියන කාරණයයි. බුදුරජානන්වහන්සේ දේශනාකළ සම්මා දිට්‌ඨියේ අර්ථයන් හතක්‌ තිබෙනවා.zඑම අර්ථයන් වෙන්නේ,zඉහත සම්මා දිට්‌ඨියේ අර්ථයන් සියල්ලම බුදුරජාණන්වහන්සේ දේශනාකොට ඇත්තේ බුද්ධරත්නය, ධර්මරත්නය, සංඝරත්නය මුල්කොටගෙනය. පිංවත් ඔබගේ කුසල් පක්‍ෂය වැඩෙන ආකාරයටමය.zපිංවත් ඔබට මෙතැනදී විග්‍රහ කර පෙන්වනනේ භවයේ සැපය උදෙසා හේතුවෙන ලෞකික සම්මා දිට්‌ඨිය පිළිබඳවයි. ලෞකික සම්මා දිට්‌ඨියේ මුල්ම අර්ථය වන තෙරුවන් කෙරෙහි ශ්‍රද්ධාවෙන්, පිංවතුන් තුළ සංසාර බිය පිළිබඳවත්, කාමයන්ගේ නිසරුභාවය පිළිබඳවත් දැක්‌මක්‌ ඇතිකොටදෙනවා. සතරඅපාය කෙරෙහි ඇතිකරවන බිය නිසාම පිංවතුන් දුක පිළිබඳව යථාස්‌වභාවය නුවණින් දකින්න පටන්ගන්නවා. යහපත් ක්‍රියාවන් විපාකදෙන සුගතිභූමීන්, අයහපත් දේ විපාකදෙන දුගති භූමීන් ඔබ හඳුනාගන්නවා. ඔබ තුළ සකස්‌වෙන සෑම සැප වේදනාවක්‌ම අතීතයේ ඔබ කළ යහපත් දෙයක ප්‍රතිඵලයක්‌ බවත්, ඔබ තුළ සකස්‌වෙන සෑම දුක්‌වේදනාවක්‌ම අයහපත් දෙයක ප්‍රතිඵලයක්‌ බවත් ඔබ හඳුනා ගන්නවා. මෙතැනදී පිංවත් ඔබ අයහපත්දෙයින් වැලකිලා, යහපත් දෙයයි ජීවිතයට තොරාගන්නේ. පටිච්ච සමුප්පන්නව නැවත උපතක්‌ කෙරෙහි පිංවත් ඔබ තුළ ඇත විශ්වාසය ඔබව පොළඹවනවා අකුසලයෙන් වැලකිලා කුසලය තුළ ශක්‌තිමත් වෙන්න. මොකද ඔබ දන්නවා, අකුසල් සිදුකළොත්, සිල්පද දුර්වල කරගත්තොත්, දන්දීම දුර්වලකරගත්තොත් ඊළඟ උපත දුර්වල උපතක්‌ වෙනවාය කියන කාරණය. කුසලයේ සැපයත්, අකුසලයේ දුකත් ඔබට විවරකොටදෙන බුදුරජාණන්වහන්සේගේ මුල්ම පාඩමයි උතුම් සම්මා දිට්‌ඨිය.</Content>
    <Content name="book10chapter27" translatable="false">පාසල් දරුවෙක්‌ භික්‌ෂුවගෙන් ප්‍රශ්නයක්‌ විමසුවා. ඕපපාතික සත්වයන්ගේ උපත පිළිබඳ විශ්වාසය සම්මා දිට්‌ඨියේ ලක්‌ෂණයක්‌ වෙන්නෙ ඇයි කියලා. පින්වත් ඔබ ඕපපාතිකව සත්වයන් උපදිනවා කියලා විශ්වාස නොකරනවානම් ඔබ දෙවියෙක්‌ බ්‍රහ්මයෙක්‌ ඉන්නවාය කියල විශ්වාස කරන්නේ නැහැ. දෙවියන් බ්‍රහ්මයන් කෙරෙහි විශ්වාසය නැති නිසාම ඔබටත් දෙවියෙක්‌ බ්‍රහ්මයෙක්‌ විය හැකිය යන විශ්වාසය නැතිව යනවා. ඒ නිසාම ඔබ කුසලයට පෙළඹෙන්නේ නැහැ. ඕපපාතිකව උපදින ප්‍රේතයන් නිරිසතුන් ගැන ඔබට විශ්වාසයක්‌ නැති නම් ඔබට ප්‍රේත ලෝකයක්‌, නිරයක්‌ තිබෙනවාය කියල විශ්වාසය නැතිව යනව. ඒ නිසාම ඔබ අකුසලයට බිය නැතිවෙනවා. ඕපපාතික සත්ව උපත තුළිනුත් බුදුරජාණන් වහන්සේ ඔබ තුළ අකුසලය බැහැරකොට කුසලය මතුකොට දීමටයි උත්සාහ ගන්නෙ. අම්මා තාත්තාගේ ගුණයන් පිළිබඳ විශ්වාසය කියන කාරණය ගන්න. බුදුරජාණන් වහන්සේ ආනන්තරීය පාපකර්ම ගැන දේශනාකොට මුලින්ම සඳහන් කරන්නේ බුදුරජාණන් වහන්සේගේ ලේ සෙලවීම, දෙවැනිව රහතන් වහන්සේ මැරීම, තෙවැනිව සංඝ භේදය, හතරවැනිව අම්මා, තාත්තා ඝාතනය කිරීම. මෙතනදී බුදුරජාණන් වහන්සේ රහතන් වහන්සේ මැරීමත්, අම්මා තාත්තා මැරීමත් කියන කාරණයන් දෙකම සම අකුසලයන් හැටියට පෙන්වා දී තිබෙනවා. අම්මා තාත්තාත් රහතන් වහන්සේත් සම තැනක තියලයි බුදුරජාණන් වහන්සේ ආනන්තරීය පාප කර්ම ගැන දේශනා කරලා තිබෙන්නෙ. එහෙමනම් පින්වත් ඔබ මේ උතුම් වෙසක්‌ දිනයේදී දැනගන්න ඕනෙ, ඔබ කුඩා පාසල් දරුවෙක්‌ වේවා, තරුණ කෙනෙක්‌ වේවා, වැඩිහිටියෙක්‌ වේවා තමන්ගෙ දෙමව්පියන්ට පීඩා කරනවා නම්, හිංසා කරනවා නම්, සිත් වේදනා දෙනවා නම්, නොසලකා හරිනවා නම්, එය රහතන් වහන්සේ නමකට ඔබ කරන පීඩාවක්‌ හිංසාවක්‌ තරමටම බලවත් අකුසලයක්‌ වෙනවාය කියන කාරණය. උතුම් සම්මා දිට්‌ඨියේ අර්ථයන් ජීවිතයට එකතුකොට ගැනීමෙන් පමණක්‌මයි පින්වත් ඔබට මව් දෙමව්පියන් නිසා සිදුවෙන බලවත් අකුසලයන්ගෙන් මිදෙන දිශාවට ගමන් කළ හැකිවෙන්නේ. අම්මා තාත්තා නමැති කුසල් නිධියෙන් සිත්සේ කුසල් ධර්මයන් එකතුකොට ගතහැකි වෙන්නෙ. අතීතයෙ රහතන් වහන්සේලා ඇතුළු අධිගමලාභීන් සිටියාය කියන විශ්වාසය ඔබ තුළ තිබුණොත් පමණමයි, පින්වත් ඔබටත් මේ උතුම් සම්මා සම්බුද්ධ ශාසනයේදීම රහතන් වහන්සේ නමක්‌ වීමට හැකිය යන විශ්වාසය ඇතිවෙන්නේ. ඔබටත් සෝවාන් ඵලයට පත්වෙන්න පුළුවන්ය කියන විශ්වාසය ඇතිවෙන්නෙ. ඉහත සම්මාදිට්‌ඨියට අදාළ කාරණා තුළින් පින්වත් ඔබට තේරෙනවා ඇති බුදුරජාණන් වහන්සේ පින්වත් ඔබ තුළ මුලින්ම තෙරුවන් කෙරෙහි විශ්වාසය ඇතිකොට අවසානයේ ඔබව උතුම් රහතන් වහන්සේ නමක්‌, සෝවාන් පුද්ගලයෙක්‌ කියන ඉලක්‌කයට ඔබව යොමුකොට තිබෙනවාය කියන කාරණය. පින්වත් ඔබ සම්මා දිට්‌ඨියේ අර්ථයන්ගෙන් බැහැරව ගියොත්, තෙරුවන් කෙරෙහි අවිශ්වාසය ඇතිකොට ගෙන, අවසානයේ ඔබව සතර අපායට යොමු කිරීමයි සිද්ධවෙන්නෙ. පින්වත් ඔබ ශ්‍රද්ධාවේ සහ අශ්‍රද්ධාවේ වෙනස සහ පරතරය හඳුනාගෙන ශ්‍රද්ධාව ඉලක්‌කකොට පෙන්වන සතර අපාය කියන අර්ථයන් සිහි නුවණින් දකිමින්, නිවැරදි ආකාරයට සම්මා දිට්‌ඨියේ අර්ථයට ප්‍රවේශ වීමට පින්වත් ඔබ මේ උතුම් වෙසක්‌ සතියේදී අධිෂ්ඨානයක්‌ ඇතිකොට ගතහොත් එය පින්වත් ඔබ විසින් බුදුරජාණන් වහන්සේට දක්‌වන ශ්‍රේෂ්ඨතම ආමිසමය ප්‍රතිපත්තිමය පූජාව වෙනවා.zපින්වතුන්ලාගේ ඉන්ද්‍රියධර්මයන්ගේ ඇති වෙනස්‌භාවයන් නිසාම, කෙනෙක්‌ ප්‍රතිපත්ති පූජාවෙන් බුදුරජාණන් වහන්සේට පූජා පවත්වා සතුටු වෙන අතර තවත් පින්වතෙක්‌ ආමිස පූජාවෙන් බුදුරජාණන් වහන්සේට පූජාවන් පවත්වා සතුටුවෙනවා. මෙතැනදී ප්‍රතිපත්ති පූජාවන් හැටියට ගැනෙන්නේ විදර්ශනා නුවණ, ප්‍රඥාව ඔබ තුළ මූදුකොට දෙන භාවනාමය, ශීලමය, සද්ධර්ම ශ්‍රවණය කිරීම් තුළින් ඔබ ඇතිකොට ගන්නා විදර්ශනා නුවණින් බුදුරජාණන් වහන්සේට පූජෝපහාර දැක්‌වීමයි. නමුත් පින්වත් ඔබ ශීලමය, භාවනාමය, සද්ධර්ම ශ්‍රවණමය ක්‍රියාවන් තුළිනුත් ඇතිකොට ගන්නේ ආශ්වාදයක්‌ නම් ඒවා ජීවිතයට එකතුකොට ගැනීම නිසා ඇතිවෙන කුසල් ආශ්වාදයට ඔබ බැඳී යන්නේ නම්, එම කුසල් සංස්‌කාරයන්ගේ අනිත්‍යභාවය ඔබ විදර්ශනා නුවණින් නොදකින්නේ නම් ඔබ කළා වූ ප්‍රතිපත්ති පූජාවද නැවත භවය සකස්‌කොට දෙන ආමිස පූජාවක්‌ බවටම පත්වනු ඇත. එම නිසා පින්වත් ඔබ සිල් සමාදන් වෙමින් ශීලයේ ආනිශංස ජීවිතයට ලබමින් එම ආනිශංසයන්ගේ අනිත්‍යභාවය නුවණින් දකින්න. බුදුගුණ භාවනාව වඩමින්, මෛත්‍රි භාවනාව වඩමින්, ආනිශංස ජීවිතයට ලබමින් එම සංස්‌කාරයන්ගෙ අනිත්‍යභාවය නුවණින් දකින්න. කාය, චිත්ත, ධම්ම, වේදනා සතර සතිපට්‌ඨාන ධර්මයන් වඩමින්, සප්ත බොජ්ජංග ධර්මයන් ජීවිතයට එකතුකොට ගනිමින්, සතර සතිපට්‌ඨාන ධර්මයන්ගේත්, සප්ත බොජ්ජංග ධර්මයන්ගේත් අනිත්‍යභාවය නුවණින් දකින්න. පින්වත් ඔබ භාවනාවේදී යම් ධර්මතාව අනිත්‍ය දකිනවාද, එම අනිත්‍ය දකින සිතත් අනිත්‍ය වශයෙන් දැකීමට දක්‌ෂ විය යුතුයි. එසේ නොවුණහොත් ඔබ අනිත්‍ය වශයෙන් දැක්‌කා වූ සිතට බැඳී යනු ඇත.zපින්වත් ඔබ දක්‌ෂ නම් ඔබ වෙසක්‌ මංගල්‍ය උදෙසා සිදුකරන ආමිස පූජාවන් තුළින් ද ප්‍රතිපත්ති පූජාවන් මතුකොට ගැනීමට ඔබට හැකිය. පින්වත් ඔබ වෙසක්‌ කූඩුවක්‌ තැනීමේදී, ප්‍රදර්ශනය කිරීමේදී, දන්සලක්‌ සංවිධානය කිරීමේදී, මේ සෑම ක්‍රියාවක්‌ සිදුකිරීමට පෙරාතුව, තෙරුවන් සරණ පිහිටා පංචශීලය සමාදන්ව එම ආමිස පූජාව ආරම්භ කරන්න. අතීතයේ සම්මා සම්බුද්ධ ශාසන ලක්‌ෂ ගණනකට දී අද වගේම උතුම් තෙමඟුල් සැමරීම උදෙසා ලක්‌ෂ ගණන් පහන් කූඩු වෙසක්‌ සැරසිලි දන්සල් බුද්ධ පූජාවන් පූජා කළ හැකි නුවණින් දකින්න. ඒ අතීත සම්මා සම්බුද්ධ ශාසන අනිත්‍යයට ගියා සේම අතීතයේදී ආමිස පූජාවන් තුළින් රැස්‌ කළා වූ කුසල් සංස්‌කාරයන් අනිත්‍ය වී ගිය හැටි නුවණින් දකිමින් මේ මොහොතේ පිංවත් ඔබ ආමිස පූජාවන් තුළින් රැස්‌කොට ගන්නා කුසලයන් අනිත්‍ය වී යනහැටි නුවණින් දකින්න. බුදුරජාණන් වහන්සේ උදෙසා, ධර්මරත්නය, සංඝරත්නය උදෙසා තුණුරුවන්ට ගෞරවය පුදකිරීම උදෙසා පිංවත් ඔබ තුළ සකස්‌වෙන සෑම ආස්‌වාදජනක පිනක්‌ම, කුසල් සිතක්‌ම සංස්‌කාරයන් බව දකිමින්, එම සංස්‌කාරයන් විපාක දී අවසන් වන ඒවා බව දකිමින් පින්වත් ඔබ මේ උතුම් තෙමඟුල සමරන සතියේ ඔබ සිදුකරන ආමිස පූජාව තුළින් ද උතුම් ප්‍රතිපත්ති පූජාවක්‌ මතුකොට ගන්න දක්‌ෂ වෙන්න. එවිට ලස්‌සන වෙසක්‌ සැරසිල්ලක්‌ තුළින්, අර්ථවත් ධර්මයක්‌ ද ඔබගේ ජීවිතයට එකතුකොට ගෙන උතුම් සම්මා දිට්‌ඨියේ අර්ථයන් තුළින් ආර්යඅෂ්ඨාංගික මාර්ගයට ඔබේ ජීවිතය සේන්දුකොට ගැනීමට හැකිවනු ඇත.</Content>
    <Content name="book10chapter28" translatable="false">දෙසැම්බර් 31 දා රාත්‍රිය විපරීත ලෙස ගෙවාදමමින් නව වසරකට සැරසෙන, මුළාව දෙසට යන සමාජයට යහමඟ දැක්වීමේ චේතනා පෙරදැරිව පිංවත් ස්වාමීන් වහන්සේ වෙතින් මෙය ලියැවුණි.zදෙසැම්බර් 31 දා රාත්‍රියේ නගරයේ මෙන්ම ගමේත් ඇසට පෙනෙන, කනට ඇසෙන පැත්ත. සාමාන්‍ය ස්‌වභාවය. මීට වඩා වෙනස්‌ ස්‌වභාවයකුත් වාර්තමාන සමාජය තුළ වර්ධනය වෙනවා. හෝටල්වල පෞද්ගලිකව වෙන්කරගත් ස්‌ථානවල නව වසර උදාව සමරන අයට අවුරුදු උදාවෙන්නේ අඳුරේ. ප්‍රඥාවේ ආලෝකයක්‌ මේ අයට කොහොමටවත් නැහැ. ජල විදුලියේ, තාප බලාගාරයේ ආලෝකය පමණයි තිබෙන්නේ. එම ආලෝකයත් නිවා දමා, අඳුරේ තමයි අවුරුදු උදාවට අවතීර්ණ වෙන්නේ. ඒකෙන්ම පෙනෙනවා අවිද්‍යා සහගත සිත, ආලෝකයට ඇති අකමැත්ත. ආලෝකය නිවාදමා අඳුරට කැමැතිවන්නේ අනුශය වශයෙන් ඉතිරිවෙලා තිබෙන හිරි ඔතප් දෙකත් ඒ රාත්‍රියේ නැති කරගන්න. හිරි ඔතප් දෙක නැතිවුණ තැන තවත් නැතිවෙන්න දෙයක්‌ තිබෙනවාද?zවසරක ආරම්භය මේ අය විසින් පටන්ගන්නේ ශීලයට සෘණාත්මක අගයක්‌ දෙමින්. ශීලයෙන් ගිළිහුණ ජීවිතයක ලෝභ, ද්වේෂ, මෝහ අකුසල මූලයන් සරුසාර ලෙස වැඩෙනවා. මෙවන් සිත්වලින් ලබන්නා වූ වසරට කුමන ආධ්‍යාත්මික ශාන්තියක්‌ද? භෞතික දියුණුවක්‌ නම් සැලසේවී. ඒ බව සමාජයෙන් හොඳින් පෙනෙනවා සැකයකින් තොරවම. එහෙත් එය සතුටු විය හැකි කාරණයක්‌ නම් නොවේ. පරලොව යහපත ගැන බලනකොට ලබන්නා වූ වසරේදී අවම වශයෙන් පංච ශීලයවත් රැකගැනීමට අධිෂ්ඨානයක්‌ ඇතිකර නොගන්නා තැනැත්තා තමා තමාටවත් උපකාරයක්‌ කර නොගත් තැනැත්තෙක්‌ වෙනවා. ඔහු කෙසේ අනුනට උපකාර කරන්නද? කෙසේ නම් අනුනට ආශිර්වාද කරන්නද? ඔහු කෙසේ නම් ධර්මයේ අර්ථයක්‌ අත්දකින්නද? ධර්මයේ අර්ථයන් අත්නොදකින් තැනැත්තා රාත්‍රි 12 ට අවදි වී සිටියත් මෙලොව පරලොව දෙකේදීම ඔහු ප්‍රමාදීභාවයට පත්වෙනවා. මේ අයෝනිසෝ මනසිකාරයෙන් යුතුව ඔබ සිදුකරන්නා වූ ක්‍රියාවන් නිසා ඔබට පැහැදිලිව, විවරව තිබෙන ධර්ම මාර්ගය ඔබ විසින්ම වසාගන්නවා. ඔබ මේ ජීවිතයේ සශ්‍රීකභාවය ලබන්න, පෙර ජීවිතයේදී මොනතරම් දානමය, ශීලමය පිංකම් සිදුකරගෙන තිබෙන්න ඕනෙද? අතීත භවයන්හිදී මනුෂ්‍ය ජීවිතවල ඉපදී සිදුකරගත් කුසල් විපාකවල සැපය මේ ජීවිතයේදී අත්විඳිනකොට ඔබ ඒ සශ්‍රීකභාවය, මහේශාඛ්‍යභාවය, සෞභාග්‍යමත් ජීවිතය අත්විඳින්නේ පිංවත් ඔබට අතීතයේ උපකාර වූ දානයට, ශීලයට මේ ජීවිතයේද සෘණාත්මක අගයක්‌ ලබාදෙමින් නේද? මේ සෘණාත්මක බව නේද වර්තමාන සමාජයේ ඇසෙන අවිද්‍යාවේ කන්බිහිරි කරවන හඬ. ශීලයමයි පිංවත් ඔබට උපකාර වූයේ මේ උතුම් මනුෂ්‍ය ජීවිතය ලබන්නට. දානයමයි ඔබට උපකාර වූයේ මේ උතුම් මනුශ්‍ය ජීවිතයේ ආයුෂ, වර්ණ, සැපය, බලය ලබන්නට. ඒ නිසා කෘතවේදීව පිංවත් ඔබ සත්පුරුෂභාවයෙන් යුතුව ඔබට උපකාරවූ ධර්මතාවයන් ගරු කරන්න. ඒවාම ජීවිතයේ වටිනාකම් බවට පත්කරගන්න. තෙරුවන් කෙරෙහි ශ්‍රද්ධාවෙන්, කර්මය කර්මඵල පිළිබඳ විශ්වාසයෙන් පිංවත් ඔබ ශීලමය, දානමය පිංකම් උදාවෙන සෑම නව වසරකම ඔබට මුණගැසෙන කළ්‍යාණ මිත්‍රයා කරගන්න. ඔබට සුබපතන හිතවතා කරගන්න. ඒ කළ්‍යාණ මිත්‍රයා ඔබට සුබපැතුවොත් පමණක්‌මයි ඔබ ලැබූ උතුම් මනුෂ්‍ය ජීවිතය සුබ ජීවිතයක්‌ වෙන්නේ. ලැබුවාවූ නව වසර සුබ වසරක්‌ වෙන්නේ.zමේ කළ්‍යාණ මිත්‍රයා ඔබ තුළමයි සැඟවී සිටින්නේ. මොහු සැඟවී සිටින්නේ ලෝභ, ද්වේෂ, මෝහ නමැති මාර ධර්මයන්ට භියෙන්. එසේත් නැතිනම් මාර ධර්මයන් කෙරෙහි ඇති කරගත් ජන්දරාගය නිසා ඔබට සැඟවෙමින්. පිංවත් ඔබ දක්‍ෂවෙන්න ඕනේ මේ භියෙන් ඔබේ කළ්‍යාණමිත්‍රයා මුදවාගන්න. ඉස්‌මතුකොටගන්න. එය කරන්න පුළුවන් තෙරුවන් කෙරෙහි ශ්‍රද්ධාව, කර්මය කර්මඵල පිළිබඳ විශ්වාසය ඔබ තුළ ඇතිකරගැනීම තුළින්. මේ කාරණා දෙකේ අර්ථයෙන් ඔබ සන්නද්ධ වෙනකොට ඔබේ කළ්‍යාණ මිත්‍රයා ශක්‌තිමත් භාවයෙන් නැඟීසිටිනවා. ඔබව කුසල් මාවතට යොමුකරනවා. සතර අපායෙන් මිදීමේ මාවතට ඔබව යොමුකරනවා. භික්‍ෂුව මේ දේවල් සටහන් කළත් මේවා අර්ථවත්ව ක්‍රියාත්මකවීම බොහොම දුර්වලයි. ඒ නිසා ඔබ අනුන් ගැන සිතන්න එපා. ඔබ තනි තනිව ඉහත සටහන ජීවිතයට ගලපාගන්න. ලෝකය, ලෝකයේ ස්‌වභාවයෙන් පවතීවී. පිංවත් ඔබ ලෝකයෙන් මිදීමේ ස්‌වභාවයට එන්න. ලෝකයෙන් මිදීමේ ස්‌වභාවයට සැමවිට තිබෙන්නේ අඩු පෝලිම බව ඔබ සිතන්න ඕනේ. සෙනඟ වැඩි, පිරිස වැඩි පෝලිම හැමදාමත් ලෝකයේ පැවතීම දෙසටයි තිබෙන්නේ. ඒ කියන්නේ දුක දෙසට. මාරයාගේ ලෝකයේ ව්‍යවහාර මුදල් තමයි දුක. සමාජය අලුත් වටිනාකම් හැටියට සොයාගන්නා, ක්‍රියාත්මක කරන දේවල අවසාන ප්‍රතිඵලය දුකයි. ඇයි පිංවත් ඔබට බැරි ලොව්තුරා බුදුරජාණන්වහන්සේගේ සිතේ ඇති වූ සිතිවිල්ලක්‌ ජීවිතයේ තීරණාත්මක අවස්‌ථාවක, ජීවිතයේ සුබ අවස්‌ථාවක ඔබේ සිතුවිල්ලක්‌ කරගන්න. ඇයි ඔබට බැරි අතීතයේ වැඩසිටියා වූ රහතන්වහන්සේ නමකගේ සිතෙහි ඇතිවූ සිතිවිල්ලක්‌ ඔබේ සිතිවිල්ලක්‌ කරගන්න. එවන් උත්තමයකුගේ සිතෙහි ඇතිවූ සිතිවිල්ලක්‌ අපිට සිතන්න බැහැයි කියමුකෝ. එහෙමනම් ගිහි ජීවිත ගතකළ අනේපිඬු සිටුතුමන් විශාඛාව වැනි ධර්මයෙන් ජීවිතය ජයගත් පිංවතුන්ගේ සිතෙහි ඇති වූ සිතිවිල්ලක්‌ ඔබ ඔබේ සිතිවිල්ලක්‌ කරගන්න. එහෙම සිතනකොට මොනතරම් සැනසිල්ලක්‌ද ජීවිතයට. මෙවැනි ශ්‍රද්ධාවෙන් සකස්‌වෙන සිතිවිල්ලකට පුළුවන් ඔබට අප්‍රමාන සැපයක්‌ මෙලොව පරලොව වශයෙන් ලබාදෙන්න. පිංවත් ඔබ දෙසැම්බර් 31 රාත්‍රියේ රතිඤ්ඤාවක්‌ පත්තුකරලා ඔබව එහි පිපිරුමට බියෙන් ඈතට දුවනවා. නැතිනම් රතිඤ්ඤා කරල ඈතට විසිකරනවා. රතිඤ්ඥාව පත්තුවෙනකොට එහි පිපිරුම් හඬට බියෙන් ඔබට ඔබේ කන්දෙක වසාගන්නවා. ඒ කියන්නේ ඔබම එම ක්‍රියාවෙන් පීඩාවට පත්වෙනවා. ඔබ පීඩාවට පත්වෙමින් අන්‍ය සත්වයන්වත් පීඩාවට පත්කරනවා. අවසානයේදී එකම රාත්‍රියේදී සියල්ලෝම පීඩාවට පත්වෙලා. රතිඤ්ඤාව පත්තුකරන කෙනා තුළ සතුටක්‌ ඇතිවෙනවා තමයි. එම සතුටත් කාමච්ජන්දයන් ගණයටයි වැටෙන්නේ. කාමච්ජන්දයන් කියලා කිව්වේ පංචනීවරණයෙන් එක ධර්මතාවක්‌. මාරයා විසින් සත්වයා සතර අපායෙන් එතෙරවීම වැළැක්‌වීම සඳහා දමන මරතොණ්‌ඩුව තමයි කාමච්ජන්දය කියන්නේ. නව වසරක උදාවට පිංවතුන්ලා නොදැනුවත්භාවය නිසාම මාරයාගේ මරතොණ්‌ඩුවක්‌ සියතින්ම ගෙලට දමාගෙන.zතෙරුවන් සරණ ගිය පිංවත් ඔබ ජීවිතයේ සෑම විශේෂ අවස්‌ථාවකදීම ජීවිතය පටන්ගන්න ඕනේ තෙරුවන් ගුණය කෙරෙහි හිත පිහිටුවලා. ශීලයේ අර්ථයෙහි සිත පිහිටුවලා. එතැනයි ඔබේ ජයග්‍රාහී ගමනක ඇරඹුම. ආගන්තුකව පැමිණෙන වටිනාකම් ඉදිරියේ පිංවත් ඔබට ඔබේ බෞද්ධකම අමතක වෙනවා. ‘සතිය සිහිය අඩුයි. තරගයට වැටීමටයි කැමති. තරගයෙන් මිදීමට කැමති නැහැ. තරගයට වැටුණුකෙනාට ජය පරාජය දෙකෙන් එකක්‌ උරුමයි. තරගයෙන් මිදුන කෙනා මේ දෙකෙන්ම මිදීමේ මාර්ගයටයි අවතීර්ණ වෙන්නේ. ලොව්තුරා බුදුරජාණන් වහන්සේ දේශනා කරනවා සත්වයා නිරතුරුවම යෝනිසෝ මනසිකාරය නැතිවීම හේතුවෙන් භවආශ්‍රවයන් වැඩෙන දිශාවටයි ගමන් කරන්නේ කියලා. අන්‍යයන්ටත්, තමන්ටත් පීඩා ගෙනදෙන නොකළයුතු දෙය, දුරුකළයුතු දෙය, මගහැරයායුතු දෙයින් මිදෙන්නට වීර්යය නොමැතිනම් භෞතික වශයෙන් ඔහු කොතෙක්‌ දියුණු වුවද අඥානවත් පෘථග්ජනභාවයේ පරාජයමයි ඔහුට හිමිවන්නේ. නොවටිනා සැපයක්‌ උදෙසා ඔහු වටිනා අර්ථයක්‌ අහිමිකරගන්නවා. රතිඤ්ඤාවක ආලෝකයට, හඬට මුළාවී එය විඳීමට යැමෙන් රැස්‌වන අකුසල් හේතුවෙන්, නිරයේ දිලිසෙන ගිනිජාලාවකට වැටුනහොත් කවදා කෙළෙසනම් ගොඩඑන්නද? එදාට ඔබේ කඳුළු පිසදැමීමට, දුක නැති කිරීමට කිසිවෙක්‌ නොමැත. රතිඤ්ඤාවකට ඔබේ ඇඟිල්ලක්‌ පිළිස්‌සුනොත් ඔබ මොනතරම් වේදනාවක්‌ විඳිනවාද? එහෙමනම් නිරයේ ගිනිජාලා තුළ සත්වයා විඳින වේදනාව ඔබම සිහිකොට ගන්න. මෙම දුක ඔබට මට නුහුරු දෙයක්‌ නොවේ. ඒ සංසාරික පුරුද්ද නිසා තමයි අපි තවමත් ගින්දරට, අඳුරට කැමති. දක්‍ෂයා ගින්දරත්, අඳුරත් නිවැරදිව හඳුනාගෙන, ගින්දරත් අඳුරත් උරුම සතර අපායෙන් මිදීමේ මාවතටයි ගමන්කරන්නේ. පිංවත් ඔබ ජීවිතයේ සෑම සිහිකටයුතු අවස්‌ථාවකදීම ශිල්පදයක්‌ රැකීමෙන් ලබන අප්‍රමාදීභාවය ජීවිතයට ලබාදෙන්න. දානයක්‌ පූජාකරගැනීමෙන් ඔබ ලබන නිර්ලෝභී සතුටම ජීවිතයට ලබාදෙන්න. තෙරුවන් කෙරෙහි ශ්‍රද්ධාවෙන් ඔබ ඇතිකරගන්නා ආත්ම විශ්වාසයම ඔබේ ජීවිතයට ලබාදෙන්න. මීට විරුද්ධ මාර්ගයේ ගමන්කොට ඔබ ඔබෙන් පළිගන්න එපා. පෙර ජීවිත වලදී ඔබ ඔබේම ශක්‌තියෙන් ගොඩනගාගත් කුසල් ශක්‌තිය අකුසලයේ දුකින් යටපත් වෙන්න දෙන්න එපා.zවසරක්‌ උදාවෙන්නේ වසරක අවසානයද, මරණයද දෝතින් දරාගෙනය. නමුත් මරණය නොදකින ඔබ වසරේ ආරම්භය ප්‍රීතියෙන් සමරයි. ඉපදී දින 365 කින් මැරෙන අවුරුද්දක ආරම්භය උදෙසා භවයට යන අකුසල් රැස්‌කරගැනීමට ගැන අපි අවධානය යොමුකළ යුතුය. වසරක උදාව ළංවෙනකොට සමාජය හුඟක්‌ කථාකරන්නේත්, ජනතාව දැනුවත් කරන්නේත් අනතුරු හඟවන්නේත් ආරක්‍ෂාකාරී ලෙස රතිඤ්ඤා පත්තුකරන ලෙසය. මෙහිදී ආරක්‍ෂාව යනු ශරීරයට ගිනි අනතුරුවලින් වළක්‌වාගැනීමේ ආරක්‍ෂාවයි. අතපය පිළිස්‌සුනහොත් එය සතියකින්, මාසයකින් සනීපවේවි. එහෙත් මෙහි අකුසල් ස්‌වභාවයන් ගැන අවධානය යොමුනොකර නැවත නැවත එම ක්‍රියාවන් කිරීමෙන් මරණින් මතු නිරයේ ගිනිජාලාවකට වැටුණහොත් කල්පගණන් එම දුක ඔබට විඳීමට සිදුවනු ඇත.zපිංවත් ඔබ වසරක්‌ උදාවෙන මොහොතේ පන්සලේ, නිවසේ, බුදුකුටියේ පහන් ආලෝකය දල්වා දස දිසාවටම මෛත්‍රිය පතුරවමින් පෙනෙන නොපෙනෙන සියලු සත්වයන්ට මෛත්‍රිය කොට වසර ආරම්භ කරන්න. එවිට දෙවියන් අමනුෂ්‍යයන් පවා ඔබට ප්‍රිය වේවි. එය ඔබට මෙලොව පරලොව දෙකටම යහපත පිණිස වේවි. අත් පිළිස්‌සෙන්නේවත්, ඇස්‌ අන්ධවන්නේවත්, අපාගතවෙයි කියලාවත් බියක්‌ ඇතිවෙන්නේ නැහැ. සම්බුදු වදනක්‌ ක්‍රියාත්මක කළාය කියන ආත්ම තෘප්තියමයි ඇතිවන්නේ. එම ආත්මතෘප්තිය, සතර අපායෙන් ඔබ්බට ඔබව ඔසවා තැබීමට වසර පුරාවට ඔබට මාර්ගය පෙන්වාදේවි. අපිට කියන්න පුළුවන්ද ලෝකය පුරාවට ඇතිවෙමින් පවතින දේශගුණික විපර්යාසයන් හේතුවෙන් අපේ ජීවිත කුමන මොහොතක විනාශවී යයිද කියලා. ඒ අවදානම ජයගැනීම උදෙසායි ඔබ ක්‍රියාකළ යුත්තේ. ඔබ නිරතුරුවම, ජීවත්වීමයි අභියෝගයක්‌ හැටියට දකින්නේ. ඔබ අභියෝගයක්‌ හැටියට දැකිය යුත්තේ උපතයි. මේ අභියෝගයෙන් මිදෙන්න උත්සාහගන්නා පිංවතා උපරිම වශයෙන් ජීවිත හතකට එය සීමාකර ගන්නවා. මෙන්න මේ ජයග්‍රහණය අත්කරගත් පුද්ගලයායි ‘ජීවිතය ජයගත්තා’ය කියන තැනැත්තා. එතැතින් මෙහා ජීවිතයක මොන ජයක්‌ද?zසමාජය මනින මිනුම් දඬුවලින්, සමාජ වටිනාකම් වලින් ජීවිතය ජයගත්තාය කියන සමහර නායකයන්. ප්‍රභූ පුද්ගලයන් ගැන ඔබ සිහි නුවනින් බලන්නකෝ. පිංවත් එම පිරිස්‌ වෘත්තියෙන්, ව්‍යාපාරයෙන්, දැනුමෙන්, වත්පොහොසත්කම් වලින් ජයගන්න බව ඇත්ත. ඒත් ඒ ජය ඔවුන් ලබාගන්නේ ශ්‍රද්ධාව, ශීලය යන ධර්මයන් උගසට තියලා. ඊළඟ ජීවිතයේදී මේ අයට ලැබුවා වූ මහේශාඛ්‍යභාවය නමැති මුදලත්, ඊට අදාළ පොලියත් දෙකම ගෙවන්න වෙනවා. පෙර මනුෂ්‍ය ජීවිතවල ඉපැදිලා, ශ්‍රද්ධාවත් ශීලයත් උගසට තබා ජීවිත ජයගන්න අය තමයි ඔය ප්‍රේත, තිරිසන් නිරයේ උපත ලබා දුක නමැති මුදලත්, පොලියත් දෙකම සිය කැමැත්තෙන්ම ගෙවමින් ඉන්නේ. ඔබේ ඔය ඇස්‌ ඉදිරිපිටම ඉන්න තිරිසන් සතුන් කියන්නේ පෙර ජීවිතවල හොඳ හොඳ මනුෂ්‍යයෝම තමයි. හොඳට හම්බකරලා, දේපළ රැස්‌කරලා, පංචකාම සම්පත් රිසිසේ භුක්‌ති විඳලා. ශ්‍රද්ධාව ශීලය දානය කියන දුකින් මිදෙන දිශාවට ඔබට පිහිටවෙන ධර්මයන් අමතක කරපු මනුෂ්‍යයෝ. මෙන්න මේ ගැන සිතන කෙනායි සසර බිය ඇති කරගන්නේ. ඔහු මතවාද, දෘෂ්ඨි, විචිකිච්ජාව සකස්‌ කරගන්නේ නැහැ. ලොව්තුරා බුදුරජාණන් වහන්සේ දේශනා කළ මාර්ගයටම අවතීර්ණ වෙනවා. සමාජයේ ගුරුවරුන් අප්‍රමානව සිටිනවා. අප්‍රමාන පතපොත තිබෙනවා. මේවා ලෝකයේ පැවතිය යුතු ස්‌වභාවයන්. විවිධත්වය කියන්නේ අනිත්‍යයයි. අනිත්‍යය තිබෙන්නේ ගැටෙන්න නොවේ. මගහැරයන්න නොවේ. අවබෝධකොට ගැනීමටයි. පිංවත් ඔබට අවබෝධය කරා යැමට පහසුම මාර්ගය ලොව්තුරා බුදුරජාණන්වහන්සේ තමාගේ එකම ගුරුවරයා බවට පත්කොටගැනීමයි. උන්වහන්සේම දේශනාකොට වදාළ සූත්‍ර, විනය, ධර්මයන්ම පතපොත කරගැනීමයි. අතීතයේ වැඩසිටියා වූ උතුම් රහතන් වහන්සේලාගේම, අරිහත් භික්‍ෂූන්වහන්සේලාගේම, මාර්ගඵලලාභී උපාසක උපාසිකාවන්ගේම ජීවිත පරමාදර්ශී කොටගෙන ජීවිතය සකස්‌කර ගැනීමයි. ඉහත කාරණාවමයි මුල්වෙන්නේ. මුල වරද්දවා ගතහොත්, මැද අග දෘෂ්ටි කාන්තාරවල අතරමං වෙන්න පුළුවන්. බුද්ධෝත්පාද කාලයක අවසාන හෝරා කිහිපයේ ජීවත්වන ඔබ තර්ක විතර්ක කරමින්, හරි වැරදි සොයමින් තව තවත් සක්‌කාය දෘෂ්ටිය වැඩෙන දිශාවට යැම නොවේ කළ යුත්තේ. ලොව්තුරා බුදුරජාණන් වහන්සේගේ සම්මා සම්බුද්ධ ඥානයෙන් මේ සංකීර්ණ වූ ලෝකය ඉතාමත් සරලකොට දේශනාකර තිබෙන ධර්ම මාර්ගයේම ගමන් කිරීමය. ඔබේ ජීවිතයේ එළඹෙන සෑම වැදගත් අවස්‌ථාවකදීම බුද්ධානුස්‌සතිය, ධම්මානුස්‌සතිය, සංඝානුස්‌සතිය, ශීලානුස්‌සතිය, ත්‍යාගානුස්‌සතිය, දේවතානුස්‌සතිය, කියන මහානාම ශාක්‍යකුමරුන් උදෙසා බුදුරජාණන් වහන්සේ දේශනාකොට වදාළ ධර්මය සිහිපත් කරගන්නවා නම්, ඒ අනුව ජීවත්වෙනවා නම්, සක්‌කාය දිට්‌ඨිය හීනවෙන දිශාවට ඉහත ධර්මයන් ජීවිතයට එකතුකර ගැනීමට ඔබ දක්‍ෂ නම් භව ගමනේ උපරිම ජීවිත 7ක්‌ තුළදී බව නිරෝධය සාක්‍ෂාත් කරගැනීමටත්, එතෙක්‌ ආයුෂ, වර්ණ, සැප, බලයෙන් සශ්‍රීක මාර්ගඵලලාභී දෙවියෙක්‌, දිව්‍යාංගනාවක්‌ ලෙස දිව්‍ය අසිරිය අත්විඳීමට ඔබට හැකිවනු ඇත. මේ සහතිකය ඔබට ලබාදෙන්නේ ලොව්තුරා බුදුරජාණන් වහන්සේමය. භවගමනින් දුකම උරුමකොටගෙන සක්‌කාය දිට්‌ඨියේ කුණු හැව, මමත්වයේ දැඩිභාවය, නාමරූප ධර්මයන්ගේ අනිත්‍යභාවය දකිමින්ම මෙනෙහිකරමින්ම, ගලවාදමන්න. අතහැරීමම පුරුදුකරමින්, හැකිතාක්‌ දන්දෙමින් ඊට ශක්‌තිය ලබාගන්න. එළඹෙන (ඊළඟ) දෙසැම්බර් 31 රාත්‍රිය සතර අපා දුකෙන් මිදෙන අවිහිංසාවේ රාත්‍රියක්‌ කරගන්න. මාර පුතෙක්‌ දුවෙක්‌ නොවී සම්බුදු ඇකයට පියනගන පුතෙක්‌, දුවෙක්‌ වෙන්න. ලොව්තුරා බුදුරජාණන් වහන්සේගේත්, ධර්මයේත් ශක්‌තිය පිංවත් ඔබට යායුතු ඉදිරි මඟ පිළිබඳ සතිය සිහිය පිංවත් ඔබ තුළින්ම මතු කරදෙනු ඇත. එම සතිය සිහිය විසින්ම ඔබට භව දුකම උරුමකොට දෙන සක්‌කාය දිට්‌ඨිය, විචිකිච්චා, ශීලබ්බත පරාමාස කියන බිහිසුණු රතිඤ්ඤාවන් පුස්‌වෙඩිල්ලක්‌ බවට ඔබ තුළින්ම පත්කරනු ඇත. මේ වන විටත් පිංවත් ඔබ සතර අපායෙන් මිදී ඇතැයි ඔබ තුළ විශ්වාසයක්‌ ඇතොත් එම විශ්වාසය සක්‌කාය දිට්‌ඨි, විචිකිච්ජා, ශිලබ්බත පරාමාස කියන ධර්මතාවයන් සමඟ නැවත නැවත ගළපා බලන්න. ඔබ නිහතමානී වෙන්න. එම නිහතමානීභාවය යනු ඔබ විසින් ඔබ උදෙසාම ඇති කරගන්නා කළ්‍යාණමිත්‍ර භාවයකි. අතීතයේ සෑම බුද්ධෝත්පාද කාලයකදීම අපට වැරදුණු එකම තැන ඔතන බව මෙනෙහි කරන්න. ‘මම’ දෙවැනි තැනට දමා, බුදුරජාණන් වහන්සේ දේශනාකොට වදාළ ධර්ම මාර්ගයම මුල්තැනට ගන්න. එවිට ‘මම’ ධර්මයේ හිමිකරු, අයිතිකරු කියන මමත්වයේ දඩිභාවයේ නොව, මමද ධර්මයේම කොටසක්‌ය යන නිහතමානීභාවය ඔබ තුළ ඇතිවනු ඇත. සාරිපුත්ත මහෝත්තමයන් වහන්සේ වරක්‌ සිංහනාදයක්‌ කරනවා ‘මම හරියට හරක්‌ රැළක සිටින අඟ කැඩිච්චි ගොනෙක්‌ වගෙයි’ කියලා. ඒ කියන්නේ අඟ කැඩිච්චි ගොනා සැමවිටම රැලේ පැත්තකට වෙලා සිටින්නේ. නායකයා වෙන්න, පළවැනියා වෙන්න එන්නේ නැහැ. සිංහසෙයියාවෙන් සිංහනාද කරන්න පුළුවන් නිහතමානීභාවය ජීවිතය තුළින් ඇති කරගත් උත්තමයාටමය. මේ යථාර්ථය සමග ඔබේ ජීවිතය හොඳින් ගළපා බලන්න. එයම පිංවත් ඔබේ ජීවිතයට කමටහනක්‌ වේවි මග නොමඟ වටහාගැනීමට.</Content>
    <Content name="book10chapter29" translatable="false">පිංවත් ස්වාමීන් වහන්සේ ඉකුත් ජනාධිපතිවරණය (2015) අවසන් වී නොබෝ දිනකින්, එහි ප්‍රතිඵලය ධර්මයේ ඇසින් විවරණය කළ ලිපිය.zලොව්තුරා බුදුරජාණන්වහන්සේ දේශනා කරනවා මේ ලෝකයේ දුර්ලභ කාරණාවන් 5 ක්‌ තිබෙනවාය කියලා. ලොව තථාගත සම්මා සම්බුදුරජාණන් වහන්සේ නමකගේ පහළවීම පළමු දුර්ලභ කාරණය වෙනවා. ගෞතම බුදුරජාණන්වහන්සේ දඹදිව පහලවන විට, මනුෂ්‍යයාගේ පරමායුෂ අවුරුදු එකසිය විස්‌සක්‌ වුණා. ගෞතම බුදුරජාණන් වහන්සේට පෙරාතුව බුද්ධත්වයට පත්වූ කාශ්‍යප බුදුරජාණන්වහන්සේගේ කාලයේ මනුෂ්‍ය පරමායුෂ අවුරුදු විසිදහසක්‌ වෙනවා. එතකොට පිංවතුන් ගණනය කර බලන්න අවුරුදු විසිදහසක පරමායුෂ අවුරුදු 120 ක්‌ දක්‌වා අඩුවෙන්න අවුරුදු දස ලක්‍ෂයකට වැඩි කාලයක්‌ ගතවෙනවා. නැවන මෛත්‍රී බුදුරජාණන් වහන්සේගේ ශාසනය ඇතිවෙන්නේ මනුෂ්‍යයාට පරමායුෂ අවුරුදු අවුරුදු අසූදහසක්‌ වෙන කාලයේදී. ඒ කියන්නේ මෛත්‍රී බුදුරජාණන්වහන්සේ පහළවෙන්න තවත් අවුරුදු ලක්‍ෂ 25 කට වඩා ගතවෙනවා. බුදුරජාණන්වහන්සේ නමකගේ පහළවීම මොනතරම් දුර්ලභ කාරණයක්‌ද.zදෙවැනිව බුදුරජාණන්වහන්සේ දේශනා කරනවා, දුර්ලභව පහළවෙන තථාගතයන්වහන්සේ නමක්‌ දේශනා කරන ධර්ම විනය නිවැරදිව දේශනා කරන සංඝරත්නය පහළවීම දුර්ලභ දෙයක්‌ය කියලා. තුන්වැනිව බුදුරජාණන්වහන්සේ දේශනා කරනවා බුදුරජාණන්වහන්සේ දේශිත ධර්ම විනය දැනගත්තත්, ධර්මානුධර්ම ප්‍රතිපදාවට අනුව ජීවත්වෙන පුද්ගලයා දුර්ලභය කියලා. පස්‌වෙනුව බුදුරජාණන්වහන්සේ දේශනා කරනවා කෘතඥ, කෘතවේදී, කෙළෙහිගුණ දත් පුද්ගලයා දුර්ලභය කියලා.zඉහත කාරණා පහෙන් පිංවතුන්ලාට හොඳින් වැටහෙනවා, ලොව්තුරා බුදුරජාණන් වහන්සේනමක්‌ ලොව පහළවීම යම් සේ දුර්ලභද, මනුෂ්‍යයා තුළ කෘතවේදී බව, කෘතඥතාවය ඒ තරමටම දුර්ලභ දෙයක්‌ය කියලා. එම නිසා, පිංවත්, සමාජ වගකීම් දරන සෑම ගිහි පිංවතෙක්‌ම, ශාසනික වගකීම් දරන සෑම ගිහි පිංවතෙක්‌ම, ශාසනික සමාජීය යුතුකමක්‌ ඉටුකිරීමෙන් පෙරලා සමාජයෙන් කෘතඥතාවය, කෘතවේදිභාවය බලාපොරොත්තුවීම දුකටම හේතුවන ධර්මතාවයක්‌ය කියලා දැනගත යුතුයි. මොකද කෘතඥතාවය, කෘතවේදීභාවය ලෝකයේ බුදුරජාණන්වහන්සේ පහලවීම තරමටම දුර්ලභ දෙයක්‌ වන නිසා.zසමාජය දෙස බැලීමේදී, ගිහි පිංවතුන්ලා ශාසනික, සමාජීය යුතුකම් ඉටුකිරීමේ ඉලක්‌කයන් සපුරාගැනීම සඳහා හඹායන ගමනේදී, ශීලයෙන් දුර්වලවීම සහ අකුසල් මූලයන් රැස්‌වීම බරපතළ ආකාරයෙන් සිදුකොටගන්නවා. ලෝකයේ කෘතවේදීභාවය, කෘතඥභාවය දුර්ලභ දෙයක්‌ය කියලා නොදන්නාභාවය නිසාම, මේ සෑම ගිහි පිංවතෙක්‌ම අවසානයේ, දුර්වල කරගත් ශීලයන්, අකුසල මූලයන්ගේ උරුමයන් දෝතින් දරාගෙන කලකිරීම තුරුළුකරගන්නවා. භික්‍ෂුව පිංවත් ඔබට මේ සටහන් තබන්නේ ලෝක ධර්මතාවයන් පිළිබඳව, කෘතවේදීභාවය, කෘතඥතාවය දුර්ලභ වූ ලෝකය තුළ, සමාජ වගකීම් දරන ගිහි පැවිදි පිංවතුන් දක්‍ෂවෙන්න ඕනේ, වගකීම් දරන කාලය තුළ, ආශ්වාදයට යට නොවී, ඉහත ධර්මතාවයන් නුවනින් හඳුනාගෙන, ශීල්පද තුළින්, කුසල් මූලයන් තුළින් තමාගේ ආරක්‍ෂාව සහතිකකොටගෙන සමාජ යුතුකම් ඉටුකරන්න.zමේ ලෝකයේ සුර-අසුර කියලා සත්ව කොට්‌ඨාශ දෙකක්‌ තිබෙනවා. සුර පක්‍ෂයේ නායකත්වය දරන්නේ තව්තිසාවේ ජීවත්වෙන ශක්‍රයා ප්‍රමුඛ සම්මාදෘෂ්ඨියට පත් දෙවියන් විසින්. අසුර පක්‍ෂයේ නායකත්වය දරන්නේ මිත්‍යදෘෂ්ඨික වේපචිත්ති කියන අසුර නායකයා ප්‍රමුඛ මිත්‍යදෘෂ්ඨික දෙවිවරු විසින්. බුදුරජාණන්වහන්සේ නමක්‌ පහලවුනු කාලයේ මනුෂ්‍යයෝ තෙරුවන් සරණ පිහිටලා, කුසල් ධර්මයන් වැඩීම නිසා දිව්‍යතලවල සම්මාදිට්‌ඨියට පත් සුර පක්‍ෂයේ බලය ශක්‌තිමත් වෙනවා. මොකද පිං කරලා මියයන මනුෂ්‍යයෝ සශ්‍රික දෙවියන් හැටියට දිව්‍යතලවල උපදින නිසා. සම්මා සම්බුද්ධ ශාසනයේ අර්ථයන් හීනවෙනකොට මනුෂ්‍යයන්ගේ සහ දෙවියන්ගේ දුශ්ශීලභාවයන් අකුසල මූලයන් නිසා මිථ්‍යාදෘශ්ඨික අසුර බලය, ඒ කියන්නේ මාරපාක්‍ෂික බලය ශක්‌තිමත් වෙනවා.zබුදුරජාණන්වහන්සේ ජීවමානව වැදීසිටිය කාලයේ දිව්‍යතලයේ සුර-අසුර යුද්ධයක්‌ සිද්ධවෙනවා. මෙය අවි ආයුධ වලින් කෙරෙන යුද්ධයක්‌ නොව, දෙපාර්ශ්වයේ ආධ්‍යාත්මික ශක්‌තියෙන් කෙරෙන යුද්ධයක්‌ වශයෙන් හැඳින්වීම සුදුසුයි කියලා භික්‍ෂුවට හිතෙනවා. මේ සුර-අසුර යුද්ධයේදී ශක්‍රයාගේ නායකත්වයෙන් යුද වැදුණු සුර දිව්‍ය පිරිස, අසුර නායක වේපචිත්ති අසුරයා සහ මිථ්‍යාදෘශ්ඨික අසුර සේනාව අතින් පරාජයට පත්වෙනවා. අසුරයින්ට පරාජය වී ශක්‍රයා පලායනවා. වේපචිත්ති අසුර නායකයා, ශක්‍රයා ජීවග්‍රහනයෙන් අල්ලා ගැනීමට මාතලී දිව්‍ය රියදුරා පදවන අජානීය අශ්වයන් යෙදූ දිව්‍ය රථය පසුපස හඹාගෙන පැමිණියා. ඒ මොහොතේ ශක්‍රයා තමන් දිවිහිමියෙන් ආරක්‍ෂා කරගත් උතුම් ශීලය ආවර්ජනාකොට, තම නොකැල්ල ශීලය ගැන සත්‍යක්‍රියාකොට උපක්‍රමශීලීව අසුර පිරිස පාරජයකොට අසුර පුරයට එලවා දමනවා.zපිංවත් ඔබ නුවනින් දකින්න. බුදුරජාණන්වහන්සේ ජීවමානව වැදීසිටි කාලයේදීත්, ශක්‍රයා පළමුව මිථ්‍යාදෘෂ්ඨික අසුර බලය හමුවේ පරාජයට පත්වෙනවා. දෙවැනුව තමයි තම ශීලයේ සත්‍යක්‍රියා බලයෙන් අසුර බලය පරාජයකොට දමන්නේ. බුදුරජාණන්වහන්සේ ජීවමානව සිටියදීත් අසුර බලය, මාරබලය මේ තරම් ශක්‌තිමත් වුනා නම්, මනුෂ්‍යයා අකුසලයට, දුශිල්වත්භාවයට කොටුවී ජීවත්වන වර්තමානයේ මාර බලය, අසුරබලය ගැන කුමන කථාවක්‌ද. වර්තමාන ලෝකය තුළ සිදුවෙමින් පවතින්නේ මේ ඛේදවාචකයේ අර්ථයයි. මාරපාක්‍ෂික අසුර කොටස්‌ නිරතුරුවම උත්සහගන්නේ සම්මා සම්බුද්ධ ශාසනයේ උතුම් අර්ථයන් වැඩෙන දිශාවට, පෝෂණය වන දිශාවට යා නොදී උතුම් සද්ධර්මයේ අර්ථයන් විනාශකොට දැමීමයි. වර්තමානයේ ශාසනික සමාජීය වගකීම්දරන සෑම පිංවතෙක්‌ම, මේ මාරපාක්‍ෂික ධර්මයන්ගේ හැඩරුව, අභියෝගය නිවැරදිව හඳුනාගෙන කටයුතු නොකළොත්, එය අනාගත සම්මා සම්බුද්ධ ශාසනයේ ආරක්‍ෂාවට බරපතල අනතුරක්‌ වෙන්න පුළුවන්. මේ මාරපාක්‍ෂික ධර්මයන්ට මුහුණදිය හැකි එකම ආයුධය උතුම් ශීලයයි. උතුම් කුසලයේ ශක්‌තියයි. මොකද සුර-අසුර යුද්ධයේදී ශක්‍රයා දෙවැනි අවස්‌ථාවේදි අසුරයින් පරාජයකොට, අසුර පුරයට එලවා දමන්නේ, ශීලයේ ශක්‌තිය තුළින්ම නිසා.zදිනක්‌ මුගලන් මහරහතන් වහන්සේ ආකාශයේ සක්‌මන් කරමින් සිටියදී, පවිටු මාරයා උන්වහන්සේගේ කුසට රිංගාගන්නවා. උන්වහන්සේට දැනෙනවා තම උදරය පුරවා දමනවා වගේ. තම කුස මෑ ඇට පිරවූ ගෝනියක්‌ වගේ බරයි කියලා. උන්වහන්සේ පොළෝතලය මතට බැහැලා කුටියට ගොඩවෙලා නුවනින් මෙනෙහිකොට බලනවා, කුසට කුමක්‌ද සිද්ධවුනේ කියලා. ඒ වෙලාවේ උන්වහන්සේ දකිනවා පවිටු මාරයා සිය කුසට රිංගාගෙන කියලා. මාරයාව හඳුනාගත් මුගලන් මහරහතන් වහන්සේ පවිටු මාරයාට කියනවා, තථාගත ශ්‍රාවකයන්වහන්සේලාව නොපෙලා පිටව යන්න කියලා. ඒ අවස්‌ථාවේදී මාරයා පලා යනවා. බුදුරජාණන්වහන්සේ ජීවමානව වැදීසිටිය කාලයේ, එක්‌ වස්‌ සමයක මාරයා ගමේ වැසියන්ට ආවේශ වී, බුදුරජාණන්වහන්සේ පුමුඛ පන්සියයක්‌ ස්‌වාමීන්වහන්සේලාට පිණ්‌ඩපාතය ලැබීම දුර්වලකොට දමනවා. වරක්‌ මුගලන් මහරහතන් වහන්සේ, තමන් කකුසඳ බුදුරජාණන්වහන්සේගේ කාලයේ දුසි මාරයා වශයෙන් ඉපිද සංඝයාට එරෙහිව කළ මාරාවේශයන් ගැන සඳහන් කරනවා. දිනක්‌ කකුසඳ බුදුරජාණන්වහන්සේ ස්‌වාමීන්වහන්සේලාව කැඳවල දේශනාකරනවා, මහණෙනි අද මේ ගමේ වැසියන්ට මාරයා ආවේශවෙනවා. ජනතාව මාරාවේශවෙලා භික්‍ෂූන්වහන්සේලාව ආහාරයෙන් ප්‍රමාදයට, මදයෙන් ලොල්භාවයට පත්කරන්න උත්සහකරනවා. ඒ නිසා මහණෙනි, පටික්‌කුල සංඥාවෙන් ආහාරය පිළිගන්න. ප්‍රත්‍යාවේක්‍ෂාවෙන් පිණ්‌ඩපාතය වළඳන්න. මාරාවේශය නිසා ගිහි පිංවතුන් ප්‍රනීත ආහාර පූජාකරාවී. ඔබලාව පංච නීවරණයන්ට පත්කරාවී. ඒ නිසා නුවනින් දකිමින් පිණ්‌දීපාතය පිළිගන්න කියලා. ස්‌වාමීන්වහන්සේලා බුදුරජාණන්වහන්සේ දුන් අවවාදය පිළිඅරගෙන මාරාවේශය පරාජයකොට දමනවා.zඅයෙමත් දවසක කකුසඳ බුදුරජාණන්වහන්සේ, ස්‌වාමීන්වහන්සේලාව කැඳවලා දේශනා කරනවා අද මේ ගමේ පිංවතුන්ලාට මාරාවේශයක්‌ සිද්ධවෙනවා. මාරාවේශය නිසා ජනතාව ඔබලාට බනින්න, ගහන්න, චෝදනා කරන්න, පීඩා කරන්න, පිණ්‌ඩපාතය නොදෙන්න පුළුවන්. එම නිසා දස දිශාවට මෛත්‍රී සංඥාව පතුරවමින් ජීවත්වෙන්න කියලා. බුදුරජාණන්වහන්සේගේ පෙර දැනුම්දීම නිසාම ස්‌වාමීන්වහන්සේලා මාරාවේශ වූ ගිහි පිංවතුන්ලාට මොනතරම් පීඩාවන් කළත්, ඒ සියල්ලටම මාරාවේශයක්‌ බව දකිමින්ම මෛත්‍රී සංඥාවෙන්ම ජීවත්වෙමින් මාරාවේශය පරාජයකොට දමනවා. අවසානයේ මේ දුසි මාරයාම, කකුසඳ බුදුරජාණන්වහන්සේගේ අග්‍ර ශ්‍රාවක, විදුර මහරහතන් වහන්සේට ගලකින් ගසා හිස තුවාලකොට දමනවා. ඒ ‘හපන්කමත්’ කළාට පස්‌සේ, දුසි මාරයා කකුසඳ බුදුරජාණන්වහන්සේ පසුපසත් හඹාගෙන එනවා. බුදුරජාණන්වහන්සේට පීඩා කරන්න. එවිට කකුසඳ බුදුරජාණන්වහන්සේ නාගාවලෝකනයෙන්, ඒ කියන්නේ ඇතකු සේ මුළු කය පෙරලා බැලීමෙන්, දුසි මාරයා දෙව්බවින් චුතව, දුඨසඳ නිරයෙහි මිනිසකුගේ කය බඳු, මාළුවකුගේ හිස බඳු නිරිසනෙක්‌ව උපදිනවා කියලා මුගලන් මහරහතන්වහන්සේ දේශනා කරනවා.zලෝකයේ පවතින අසුර බලය, මාර බලය බුදුරජාණන්වහන්සේලාටත්, සද්ධර්මයටත්, සංඝරත්නයටත් පීඩාකරමින් මේ උත්සහගන්නේ උතුම් සද්ධර්මයේ බලය හීනකොට දැමීමටය. මාර බලවේගයන් මේ මොහොතේදීද, සම්මා සම්බුද්ධ ශාසනය විනාශකොට දැමීමට ජනතාවට මාරාවේශවිම සාමාන්‍ය සිද්ධියක්‌ බවට පත්වී ඇත. මනුෂ්‍යයා දුශ්ශීලභාවයට පත්වෙමින්, අකුසල මූලයන් වදීමින්, මාරාවේශයට අවශ්‍ය සාධක පූර්ණ කරගැනීමේ ව්‍යයාමයක්‌ අප ඉදිරියේ ඇත.zඋතුම් ශාසනික අර්ථයන් හීනකොට දැමීමට මාරාවේශයන් සිද්ධවූ පැහැදිළි අවස්‌ථාවක්‌ හැටියට පසුගියදා නිමාවට පත්වූ මැතිවරණය හැඳින්විය හැකිය. හිටපු නායකතුමාට පැහැදිළිව තවත් වසර දෙකක්‌ නිත්‍යානුකූලව රාජ්‍ය බලය බුක්‌තිවිඳීමට හැකියාව තිබියදී, එතුමා වසර දෙකකට පෙරාතුව මැතිවරණයකට යන්නේ මාරාවේශයක්‌ නිසාමය. එතුමා ඒ තීරණය ගැනීමට මුල්කරගන්නේ ජ්‍යෙතිශයයි. ජ්‍යෙතිශය මුල්කරගත් තැනදීම එතුමා තුළින් බුද්ධ රත්නය, ධර්ම රත්නය, සංඝරත්නය කෙරෙහි විශ්වාසයත්, කර්මය කර්මඵල කෙරෙහි විශ්වාසයත්, තමන් ජීවිත කාලය තුළදීම සිදුකළ කුසල් දහම් පිළිබඳ, පිංකම් පිළිබඳ විශ්වාසයත් එතුමා තුළින් බැහැරට යනවා. චිරස්‌චීන ධර්මයක්‌ වන ‍‍ජ්‍යෙතිශය කෙරෙහි විශ්වාසකොට, ධර්මයට අදාළ උතුම් විශ්වාසයන්ගෙන් එතුමා බැහැරට යනකොට, එතුමා තුළ සකස්‌වෙන්නේ මිථ්‍යාදෘස්‌ඨිකභාවයට අදාළ ධර්මතාවයන්. දැන් පිංවත් ඔබට තේරෙනවා ඇති, හිටපු නායකතුමා සහ ඊට අනුබල දුන් පිංවතුන් අවශ්‍ය කාලයක පෙරාතුව මැතිවරණයකට යන්නේ මාරාවේශයක්‌ නිසාමය කියලා. ඒ මාරාවේශයෙන් ගත් මැතිවරණ තීරණය නිසාම, මැතිවරණයට පැවැති කාලයම මාරාවේශයෙන් පීඩාවට පත්වූ මාසයක්‌ බවට පත්වුණා. දේශගුණික විපත්තීන් නිසා, අධික වැස්‌ස, ගංවතුර හේතුවෙන් මරණ, අවතැන්වීම්, චෝදනා, විවේචන මිල ඉහළයැම් නොසිතූ ආකාරයට සිද්ධවුණා. මනුෂ්‍යයන් කුසල් මූලයන් ගැන මොහොතකටවත් නොසිතා, චෝදනා කරගත්තා. මඩගසා ගත්තා. ස්‌වාමීන්වහන්සේලාත් අකුසල මූලයන් හරිහරියට රැස්‌කරගත්තා. තමන් මාරාවේශයකට ලක්‌වූ අයෙක්‌ය කියලා දකින්න කාටවත්ම සතිය සිහිය තිබුණේ නැහැ. ශාසන පරිහානියට උපකාරක ධර්ම සකස්‌කොට, මේ සියළුකොටස්‌ මාරාවේශයට පත්කරලා, ජනතාව අවුස්‌සලා, මැතිරවරණ දිනයේදීත්, ඊට පෙරදිනත්, ඊට පසුදිනත්, සියල්ලෝම සන්සුන්ව තැබීමට මාරයා උපක්‍රමශීලීවුනා. භික්‍ෂුව මේ තබන්නේ දේශපාලන සටහනක්‌ නොවේ. සම්බුද්ධ ශාසනය ඉදිරියේ ඇති මාරාවේශයන් පෙන්වාදෙන ධර්මානුකූල විග්‍රහයක්‌ පමණයි. පිංවත් ඔබ නුවනින් දකින්න. මැතිවරණය ප්‍රකාශ කිරීමත් මාරාවේශයක්‌ නම්, මැතිවරණය පැවැති කාලයත් මාරාවේශයක්‌ නම්, මැතිවරණයේ ප්‍රතිඵලයත් මාරයාටම අයිති ප්‍රතිඵලයක්‌ වෙනවා. කුසලයෙන්, ශීලයෙන් දුර්වලතැන සොයලා, ඒ අයව මාරාවේශයකට ලක්‌කරලා මාරයා මේ ඉරිදියට පැමිණි ගමන ධර්මය තුළින් දකින්න වෙන්නේ ප්‍රශ්නාර්ථයක්‌ තුළ සිටිමින්මයි. නමුත් සියළු සංස්‌කාර ධර්මයෝ අනිත්‍යයි. එය ධර්මථාවයක්‌.zබුදුරජාණන් වහන්සේ පිරිනීවී ගොස්‌ වසර 2500 ක්‌ ගිය තැනදී ජීවමාන බුදුරජාණන්වහන්සේ හැටියට දැකලා සිත පහදාගෙන වඳින්න පුදන්න යම් පූජනීය වස්‌තූන්ගෙන් පිරි බිම්කඩක්‌ මේ ලෝකධාතුව තුළ තිබෙනවා නම්, ඒ ශ්‍රී මහා බෝධීන් වහන්සේ, ස්‌වර්ණමාලි සෑ සමිඳුන් වහන්සේ, දන්ත ධාතූන් වහන්සේ, ශ්‍රීපාදයන් වහන්සේ, ථූපාරාම සෑ සමිඳුන් වහන්සේ, සෝමාවාතී සෑ සමිඳුන් වහන්සේ ඇතුළු පූජනීය වස්‌තුන්ගෙන් පූජිත මේ උතුම් දේශයමයි. මේ උතුම් බිම්කඩමයි.zදිනපතා සම්මාදිට්‌ඨියට පත් බ්‍රාහ්මයින්, දෙවියන් දස දහස්‌ ගණනක්‌ වන්දනා කරන බිම් කඩක්‌ මේ ලෝක ධාතුව තුළ තිබෙනවා නම් ඒ උතුම් බිම්කඩ ඔබ දෙපා තබාගෙන සිටින මේ උතුම් දේශයයි. මුළු රටේම බැංකුවල තිබෙන සල්ලි ටික මහනුවර නගර මධ්‍යයට ගෙනල්ලා, රටේම ජනතාවට මහනුවර නගරයට එන්න කියලා ප්‍රදර්ශනය කළොත්, ඒ මුදල් දැකලා ජනතාව තුළ කාමඡන්දයක්‌මයි බියක්‌මයි සකස්‌වෙන්නේ. නමුත් දන්තධාතූන් වහන්සේ වැඩ සිටින කුටියක්‌ ශ්‍රී දන්තධාතූන් වහන්සේව පිටතට වැඩම කරලා ජනතාවට දන්තධාතූන් වහන්සේව ප්‍රදර්ශනය කරන්න පටන්ගන්න මොහොතේ මුළු රටටම මල් වැසි වසිනවා. ජනතාව තුළ සතුටක්‌ ප්‍රමෝදයක්‌මයි ඇතිවෙන්නේ.zමහනුවර නගර මධ්‍යයේ කොඩිගසක්‌ එල්ලලා, එම කොඩිගසේ කෝටි ගණනක සල්ලි එල්ලලා, ජනතාවට එම සල්ලි ගස ප්‍රදර්ශනය කළොත් ජනතාව තුළ කාමඡන්දයක්‌මයි, බියක්‌මයි සකස්‌වෙන්නේ. නමුත් ඇසළ පෙරහැරට දළදා මාළිගාවේ කප් සිටුවන දවසට, පෙරහැර අවසාන වී දිය කපන දවසට මුළු රටටම මල් වැසි වසිනවා. සම්මා සම්බුද්ධ ශාසනයමයි මුල් වෙන්නේ, සම්මා සම්බුද්ධ ශාසනයේ ආරක්‍ෂාවමයි, චිරස්‌ථිතියයි, පැවැත්මයි මුල් වෙන්න ඕනේ. ආර්ථිකය නෙමෙයි. මුදල් නෙමෙයි.zස්‌වර්ණමාලි මහා සෑ සමිඳුන් වහන්සේගේ සෑ මළුවේ කෝටි ගණනක්‌ සල්ලි කොළ ඇතිරුවත්, ජනතාව එම සල්ලි දැකලා කාමඡන්දයක්‌මයි, බියක්‌මයි සකස්‌කොට ගන්නේ. නමුත් අපේ ගෞරවනීය ස්‌වාමීන් වහන්සේ නමක්‌ මහ සෑ සමිඳුන් අභියස මහ සෑ වන්දනාවක්‌ සිදුකරද්දී, මහා පහන් පින්කමක්‌, මහා මල් පින්කමක්‌ සිදුකරද්දී, ආකාසය පුරාවට විවිධ වර්ණයෙන් පරිපූර්ණ පිනට කැමැති දෙවිවරු ලක්‍ෂ ගණනක්‌ වැඩ සිටිමින් සතුටු වෙනවා. හරියට ආකාශයේ බුදුරැස්‌ විහිදෙනවා වගේ. සම්මා සම්බුද්ධ ශාසනයමයි, උතුම් ශාසනයේ අර්ථයමයි, චිරස්‌තිථියමයි, පැවැත්මමයි මුල්විය යුත්තේ. ආර්ථිකය නෙමෙයි. මුදල් නෙමෙයි.zසල්ලි ගෝනියක්‌ ඔබ ගෙදර තබාගෙන සිටියත්, එම සල්ලි ගෝනිය නිසා ඔබ තුළ කාමඡන්දයක්‌මයි, බියක්‌මයි සකස්‌වෙන්නේ. නමුත් ඔබ සවසට නා පිරිසිඳුවෙලා මල් ටිකක්‌ නෙලලා, බුදු පහන පත්තුකරලා, වන්දනාවක්‌ කරන මොහොතක්‌ පාසා මේ ලෝකයේ ලැබිය හැකි උතුම්ම සැනසිල්ලක්‌ ලබනවා. සම්මා සම්බුද්ධ ශාසනයමයි මුල්වෙන්නේ. උතුම් වෙන්නේ, ශ්‍රේෂ්ඨ වෙන්නේ. ආර්ථිකය නෙමෙයි. මුදල් නෙමෙයි.zමේ රට දියුණුවෙන් දියුණුවට පත්වෙලා, මේ රටේ සෑම මනුෂ්‍යයෙක්‌ම කෝටිපතියෙක්‌ වෙලා මැරෙන්න පුළුවන්. කෝටිපතියෙක්‌ වෙලා මැරුණාට පසුව, ඔහු වැටෙන්නේ සතර අපායට නම් ඒ කෝටිපතිකමින් ඇති ඵලක්‌ නැහැ. සම්මා සම්බුද්ධ ශාසනයමයි මුල්විය යුත්තේ. ශාසනයේ චිරස්‌ථිතියයි, ආරක්‍ෂාවමයි මුල්විය යුත්තේ. ආර්ථිකය නෙමෙයි. මුදල් නෙමෙයි.zමේ උතුම් බිම්කඩේ ශ්‍රේෂ්ඨ භාවය මේ රටේ සෑම නායක පිංවතෙක්‌ම දැන ගැනීම අත්‍යවශ්‍ය කාරණයක්‌ වෙනවා. ශාසනික අර්ථයන්ගේ යම් පිබිදීමක්‌ සිදුවන සෑම අවධියකදීම ඊට අදාළ පිංවතුන්ලාගේ දුර්වලතාවයන් තුළින් මාර වේශයට නතුකර ගැනීමට මාරයා නිරතුරුවම මාන බලමින් සිටින්නේ. එම නිසා අතීතයේ කළ මහා පිනකින් මේ උතුම් දේශයේ නායකත්වයට පත්වෙන සෑම පිංවතෙක්‌ම ශක්‌තිමත්ව, තෙරුවන් කෙරෙහි ශ්‍රද්ධාවෙන්, ශීලයෙන් පරිපූර්ණ භාවයට පත්වීමෙන්, මාරවේශයන්ගේ ග්‍රහණයට හසුනොවී මේ උතුම් සම්මා සම්බුද්ධ ශාසනයේ අර්ථයන් තව එක දිනක්‌ හෝ අනාගත ලෝකයට ආරක්‍ෂාකොට තබා රැස්‌කොටගන්නා වූ කුසලයෙන් අනුන්වත් සුවපත් කොට, තමනුත් දිව්‍ය සම්පත් සලසාගන්න දක්‍ෂ වෙන්න ඕනා. සම්මා සම්බුද්ධ ශාසනයේ පැවැත්ම, චිරස්‌ථිතිය, වර්ධනයට කැමති කුමන පක්‍ෂයක නායකයෙක්‌ වේවා ඉහත කාරණාවන් නුවණින් දැකීම තුළින් ශාසනික අර්ථයන් රැකීමට ඉදිරිපත් වීම, තමා විසින් තමාටම කරගන්නා ශ්‍රේෂ්ඨම උපකාරය වෙනවා.zමාරාවේශයන් හරහා මාරයා මේ උත්සහ කරන්නේ බෞද්ධ පිංවතුන්ලාව ලෝභ ද්වේෂ මෝහ තුළින් භේද භින්නකොට, එම භේද භින්නභාවය තුළින්, මිථ්‍යාදෘෂ්ටික බලවේගයන්ගේ ක්‍රියාකාරීත්වය ශක්‌තිමත්කොට, උතුම් සම්මා සම්බුද්ධ ශාසනයේ අර්ථය දුර්වල කිරීම විය හැකිය. මේ සටහන කියවලා පිංවත් ඔබට ප්‍රශ්නයක්‌ ඇතිවෙන්න පුළුවන්, භික්‍ෂුව තේ කෝප්පයේත් කිඹුලන් දකිනවාය කියලා. නමුත් භික්‍ෂුව මාර බලවේගයන්ගේ සියුම් භාවය දැකලා අත්දැකීමෙන්ම පිංවත් ඔබට කියනවා, තේ කෝප්පයක නොව වතුර උගුරක්‌ තුළත් මාරයාට සියුම් කිඹුල් වේෂයක්‌ මවාගෙන සිටිය හැකිය කියලා. වතුර උගුරක්‌ තුළත් සියුම් කිඹුල් වේෂයන් මවාගෙන කෙනෙකුගේ උදරයට රිංගාගත හැකිය කියලා. මාරයාගේ මේ සියුම්භාවය අපට හඳුනාගැනීමට හැකිවන්නේ උතුම් සද්ධර්මයේ අවබෝධයන් තුළින් පමණක්‌මය. උතුම් සම්මා සම්බුද්ධ ශාසනය යනු මාරයාටත්, මාර බලවේගයන්ටත් ඇති ලොකුම හිසරදයයි. මාරයාගේ මේ අභියෝගය පිංවත් ඔබට පරාජයකොට දැමීමට හැකිවන්නේ මේ මොහොතේ පක්‍ෂ විපක්‍ෂ සෑම නායකයෙක්‌මත්, ජනතාවත් තෙරුවන් කෙරෙහි ශ්‍රද්ධාවත්, ශීලයේ ආරක්‍ෂාවත්, අලෝභ ධර්මයන්ගේ රැකවරණයත් ජීවිතයට වහ වහා එකතුකොටගැනීමෙන් පමණක්‌මය. ඉහත සද්ධර්මයන්ගෙන් පිංවත් ඔබ පරිපූර්ණ වෙනකොට මාර ධර්මයන් මුළුගැන්වී උතුම් සද්ධර්මයේ චිරස්‌ථිතියත්, ඒ හේතුවෙන් ජනතාවගේ ආර්ථිකයේ දියුණුවත් ඇතිවීම ධර්මතාවයක්‌මය.</Content>
    <Content name="book10chapter30" translatable="false">සතර සතිපට්ඨානය සඳහා ප්‍රවේශයzඅපිරිසිදු වුණු ළිඳක්‌ තියෙනවා. එම ළිඳෙහි පස්‌, මඩ, කොළරොඩු පිරිලා. පිංවතෙක්‌ මේ ළිඳ පිරිසිදු කිරීමේ අරමුණින් ඉසිනවා. නමුත් ඔහු ළිං පතුළේ ඇති පස්‌, මඩ, කොළරොඩු ඉවත් කරන්නේ නැහැ. ඒ හේතුව නිසාම, තාවකාලිකව ළිඳේ ජලය පිරිසිදු වුණත්, මොහොතකින් ජලය අපිරිසිදු වෙනවා. ආශ්‍රවයන්, කෙළෙස්‌ ධර්මයන් තැන්පත්වූ සන්තානයක, එම අපිරිසිදු ආශ්‍රවයන් ක්‍රමානුකූලව ඉවත් කරගැනීමෙන් තොරව, යම් පිංවතෙක්‌ සමථ, විදර්ශනා භාවනාවන්ට යොමුවුණොත්, මොහොතක ආශ්වාදයක්‌ ලැබුවත්, ඉක්‌මනින් හිත විසිරී යනවා. එයත් හරියට අපිළිවෙලට පිරිසිදු කළ ළිඳ වගේ. පිංවත් ඔබට, සමථ විදර්ශනා භාවනාවන් වැඩීමට පෙර එදිනෙදා ජීවිතයේදී ආශ්‍රවයන් හීන කරගන්නා කාරණා හයක්‌ සබ්භාසව සූත්‍රයේදී බුදුරජාණන් වහන්සේ දේශනා කරනවා.zඑම කාරණා හය වන්නේ දර්ශනයෙන් ප්‍රහානය කළ යුතු ආශ්‍රවයන්, සංවරයෙන් ප්‍රහානය කළ යුතු ආශ්‍රවයන්, ප්‍රත්‍යාවේක්‍ෂයෙන් ප්‍රහානය කළ යුතු ආශ්‍රවයන්, ඉවසීමෙන් ප්‍රහානය කළ යුතු ආශ්‍රවයන්, මගහැරයැමෙන් ප්‍රහානය කළ යුතු ආශ්‍රවයන්, දුරුකිරීමෙන් ප්‍රහානය කළ යුතු ආශ්‍රවයන් කියලා. මේ කාරණා හයට පසුවයි, බුදුරජාණන්වහන්සේ සමථ විදර්ශනාවෙන් ප්‍රහානය කළ යුතු ආශ්‍රවයන් ගැන සඳහන් කරන්නේ.zබුදුරජාණන් වහන්සේ දේශනා කරනවා ලෝක ධර්මයන්, ඒ කියන්නේ ඉපදීම- මරණය, කුසලය- අකුසලය, සුගතිය-දුගතිය, දුප්පත්-පොහොසත්බව, තෙරුවන්ගේ පහළවීම ගැන නුවණින් මෙනෙහි කිරීමට අදක්‍ෂ පුද්ගලයා තුළ නූපන්නා වූ ආශ්‍රවයන් උපදිනවාය කියලා. ඉපදුනාවූ ආශ්‍රවයන් වැඩෙනවාය කියලා. යම් පිංවතෙක්‌ ලෝක ධර්මයන් නුවණින් මෙනෙහි කරමින් යෝනිසෝ මනසිකාරයෙන් යුතුව ජීවත්වෙන්නේ නම්, ඔහු දුක දෙය දුක වශයෙන් දැනගන්නවා. අසුබ දෙය අසුබ වශයෙන් දැනගන්නවා. අනිත්‍ය දෙය අනිත්‍ය වශයෙන් දැනගන්නවා. අනාත්ම දෙය අනාත්ම වශයෙන් දැනගන්නවා කියලා. මේ හේතුවෙන් අවිද්‍යාව මෝදුකොට දෙන ආශ්‍රවයන්ට ඔබ තුළින් නැගී සිටීමට ඇති අවස්‌ථාව හීන වෙනවා. බුදුරජාණන් වහන්සේ සබ්භාසව සූත්‍රයට අදාළව දේශනාකොට ඇති කාරණා හයෙන් පිංවත් ඔබ සිත පිරිසිදුභාවයට පත්කර නොගෙන සමථ විදර්ශනා භාවනා වැඩීමට ගියොත්, කෙටි ආශ්වාදයක්‌ සහ විසිරුණු සිතක උරුමය පමණයි ඔබට හිමිවන්නේ.zසමහරක්‌ භාවනා කරන පිංවතුන්, නිරතුරුවම අසන ප්‍රශ්නයක්‌ තමයි ‘ස්‌වාමීන්වහන්ස, භාවනා කිරීමේදී නිතර සිත විසිරෙනවා. කුමක්‌ද ඊට කරන්නේ’ කියලා. ඊට කළ යුතු ප්‍රතිකර්මය තමයි සබ්භාසව සූත්‍රයේදී බුදුරජාණන් වහන්සේ දේශනා කර ඇත්තේ.zඑම නිසා පිංවත් ඔබ, සමථ විදර්ශනා භාවනා වැඩීමට පෙරාතුව පූර්වකෘත්‍යයක්‌ ලෙස ඉහත කාරණා හය ජීවිතයට එකතු කරගන්න.z1. සබ්භාසව සූත්‍රයේදී බුදුරජාණන්වහන්සේ දේශනා කරන මුල්ම කාරණය තමයි, දර්ශනයෙන් ප්‍රහානය කළ යුතු ආශ්‍රවයන්, ඒ කියන්නේ සෝවාන් ඵල අවබෝධයෙන් ප්‍රහානය වෙන ආශ්‍රවයන්. දර්ශනයෙන් ප්‍රහානය කළ යුතු ආශ්‍රවයන් ඔබ සම්පූර්ණයෙන්ම ප්‍රහානය කොට දමන්නේ සෝවාන් ඵලයට පත්වෙන මොහොතෙයි. එතෙක්‌ ‘මම’ය කියලා ගත්තා වූ දැඩි දෘෂ්ටිය නිසා පටිච්ඡ සමුප්පාද ධර්මයන්ගෙන් බැහැරව ආත්මීය දෘෂ්ටියෙන් ජීවිතය දකිනවා. ‘මා තුළ ආත්මයක්‌ තිබෙනවා. එම ආත්මය තුළ මම සිටිනවා. මම ගිය ජීවිතයේදී සිටියා. මරණයෙන් මතු මම සිටිනවා. අසනීපයකදී, දුකකදී, සතුටකදී මා තුළ දුක්‌, සැප විඳිනා කෙනෙක්‌ සිටිනා බව දකිනවා. රූපය තුළ, වේදනාව, සංඥාව, චේතනාව, විඥානය තුළ මම සිටිනවා කියලා දකිනවා. මේ නිසාම රූපය මගේකොටගෙන වේදනාවක්‌ ඇතිකොටගන්නවා. වේදනාව මගේ කොටගෙන සංඥාවක්‌ ඇතිකරගන්නවා. සංඥාව මගේ කොටගෙන චේතනාවක්‌ ඇති කරගන්නවා. ෙච්තනාව මගේ කොටගෙන විඤාණය ඇතිකොටගන්නවා. ඒ නිසාම භවයට ගලාගෙන යන ආශ්‍රවයන් ඔබ ඇතිකොට ගන්නවා.zදර්ශනයෙන් ප්‍රහානය කළ යුතු ආශ්‍රවයන් යටතේ සක්‌කායදිට්‌ඨිය නැතිකොට ගැනීමට කැමති පිංවතා නිරතුරුවම පංචඋපදානස්‌කන්ධයේ අනිත්‍යභාවය දකිමින් ජීවත්වෙනවා. ඔහු මුලින්ම මමය කියලා ගත්තාවූ රූපයේ අනිත්‍යභාවය දකිමින් ජීවත්වෙනවා. රෝගයන්ට, ව්‍යාධීන්ට මරණයන්ට තෝතැන්නක්‌ වූ රූපය දෑස්‌ පියාගෙන හිඳිමින් පුපුරා යන සැරව ගෙඩියක්‌ සේ දකිනවා. ඔහු තම රූපය අසූචි පිරවූ කළයක්‌ වශයෙන් දකිනවා. ඔහු තම රූපය කුණුවී යන මස්‌ගොඩක්‌ වශයෙන් දකිනවා. මෙවැනි උපක්‍රම තුළින් රූපය තුළ මම, මම තුළ රූපය, රූපය තුළ ආත්මයත්, ආත්මය තුළ රූපයත් තිබෙනවාය කියන දෘෂ්ටියේ නිරුවත හෙළිකොට ගන්නවා. තම රූපය තුළින් නිරතුරුවම ළදරුවෙක්‌, ලෙඩෙක්‌, මහල්ලෙක්‌, මළකඳක්‌ මතුකොට දකින්න ඔබ දක්‍ෂ නම් ඔබේ මියගිය ඥාතියාගේ රූපය ඔබේ පවුලේ සුසානභූමියේ පසත් සමග සංසන්දනාත්මක දැකීමට ඔබ දක්‍ෂ නම්, ඒ දක්‍ෂභාවය ඇතිකොටගන්නා මොහොතක්‌ පාසා, සක්‌කායදිට්‌ඨියට ඔබ අභියෝග කළා වෙනවා. පිංවත් ඔබ මේ සියල්ල සිදුකරන්නේ නුවණින් මෙනෙහි කිරීමෙන්. තවම ඔබ එරමිනියා ගොතාගෙන භාවනාවට වාඩිවෙලා නැහැ. විවේකීව සිටින සෑම මොහොතකම, කැමති ඉරියව්වකින්, ඉහත කාරණාව නුවණින් දකින්න.</Content>
    <Content name="book10chapter31" translatable="false">චතුරාය්‍ය සත්‍යය නොදැනීම නිසා, කුසල් අකුසල් සංස්‌කාරයන් රැස්‌වන හැටි නුවණින් දකින්න. සංස්‌කාරයන් නිසා විඤ්ඤාණය සකස්‌වන හැටි නුවණින් දකින්න. විඤ්ඤාණය හේතුවෙන් නාම රූප සකස්‌වන හැටි නුවණින් දකින්න. නාමරූප හේතුවෙන් සලායතන සකස්‌වන හැටි නුවණින් දකින්න. පිංවත් ඔබේ රූපයට හිත යොමුකරලා, රූපයේ ඉපදීමට මූලික හේතුව අවිද්‍යාව වශයෙන් දකින්න. දෑස්‌ පියාගෙන ඔබේ රූපය තුළින් අවිද්‍යාවේ අඳුර දකින්න.zඅවිද්‍යාව නිරෝධය කළ තැනදී, සංස්‌කාර නිරෝධය වන සැටිත්, සංස්‌කාර නිරෝධය කළ තැනදී විඤ්ඤාණය නිරෝධය වන සැටිත්, විඤ්ඤාණය නිරෝධය කළ තැනදී නාම රූප නිරෝධය වන සැටිත්, නාම රූප නිරෝධය කළ තැනදී සලායතන නිරෝධය වන සැටිත් නුවණින් දකිමින් ජීවත්වෙන්න. දර නිසාම ඇවිළෙන ගිනිගොඩක්‌ සිහියට නගාගෙන, ගිනිගොඩේ දර ඉවරවීම නිසා ගිනිගොඩ තුළින්ම ගින්දර නිවීයන හැටි නුවණින් දකිමින් ‘සංඛාර නිරෝධා විඤ්ඤාණ නිරෝධෝ’ කියන ධර්මතාවය නුවණින් දකින්න. විඤ්ඤාණයේ බැසගැනීමෙන් සකස්‌වෙන, මව්කුසේ කලල රූපයට සිත යොමුකරමින්, ක්‍රමාණුකූලව මරණය කරා යන ජීවිතය, උපාදානය හේතුවෙන් නැවත භවය සකස්‌කොටගන්නා හැටි නුවණින් දකින්න. මේ උපක්‍රමශීලී නුවණින් දැකීම, රූපය කෙරෙහි සක්‌කායදිට්‌ඨිය සිඳගැනීම සඳහාමය. මෙසේ පටිච්චසමුප්පන්නව ඔබේ ජීවිතය දකිනකොට, රූපය තුළ මම සිටිනවාය, රූපය තුළ ආත්මයක්‌ තිබෙනවාය කියන දෘෂ්ඨීන් ප්‍රහීනය වෙලා යනවා.zමීළඟට පංචඋපාදානස්‌කන්ධයට අදාළව වේදනාව කියන ධර්මතාවය නුවණින් දකින්න. වේදනාව යනු ඵස්‌සය හේතුවෙන් සකස්‌වෙන ඵලයයි. හේතුඵල ධර්මයන් වශයෙන් වේදනාව ඔබ නොදකින නිසාම, වේදනාව තුළ මම සිටිනවාය, මා තුළ විඳින කෙනෙක්‌ සිටිනවාය, වේදනාව තුළ ආත්මයක්‌ තිබෙනවාය, ඒ ආත්මය තුළ මම සිටිනවාය කියලා සිතනවා. ඒ නිසාම නිරතුරුවම ඵස්‌සය හේතුවෙන් සකස්‌වෙන සෑම සැප, දුක්‌, උපේක්‍ෂා විඳීමකම ඔබ බැඳී යනවා. පිංවත් ඔබ අතීතයේ අත්විඳි සෑම සැප, දුක්‌, උපේක්‍ෂා විඳීමක්‌ම මතකයට නගාගෙන, ඒ සෑම විඳීමකම අනිත්‍යභාවය නුවණින් දකින්න. ජීවිතය තිබෙන්නට හැර වේදනාව හිස්‌ කරන්න.zබුදුරජාණන්වහන්සේ දේශනා කරනවා, අහසේ නන්වැදෑරුම් සුළං හමනවා. පෙරදිග සුළං, පෑළදිග සුළං, උතුරුදිග සුළං, දකුණු දිග සුළං, දුහුවිලි සුළං, උණුසුම් සුළං, සිසිල් සුළං… කියලා. එලෙසින් මේ සිරුරේද නන්වැදෑරුම් දුක්‌, සැප, උපේක්‍ෂා වේදනාවන් ඇතිවෙනවා කියලා.zඔබ අත්විඳින සෑම සැප, දුක්‌, උපේක්‍ෂා විඳීමකම ඵස්‌ස පච්චයා වේදනා, ඵස්‌ස නිරෝධා වේදනා නිරෝධෝ කියන ධර්මථාවයන් සිහියට නගාගන්න. වේදනාව හිස්‌ දෙයක්‌, අනිත්‍ය වූ දෙයක්‌, අනාත්ම වූ දෙයක්‌ බව නුවණින් දකින්න. අන්‍යයන්ගේ ජීවිත වලටත් මේ ධර්මතාවයන් ගලපා දකින්න. මහේශාඛ්‍ය ජීවිත ගතකරන මනුෂ්‍යයින්, සශ්‍රීක දෙවියන් ආදීන් අත්විඳින සැප වේදනාවන්ගේ අනිත්‍යභාවය නුවණින් දකිමින් දකින්න. වේදනාව කෙරෙහි ඇති සක්‌කායදිට්‌ඨිය, වේදනාවේ අනිත්‍යභාවය දකිමින් තුනී කරගන්න.zමීළඟට පංච උපාදානස්‌කන්ධයට අදාළව සංඥාව කියන කාරණාව නුවණින් දකින්න. සංඥාව කියලා කිව්වත්, හඳුනාගැනීම කියලා කිව්වත් එකම අර්ථයයි. වේදනාව කියන හේතුව නිසා සකස්‌වෙන ඵලය සංඥාවයි. සංඥාව තුළ ඊට වඩා දෙයක්‌ නැහැ. නමුත් තෘෂ්ණාව නිසා අපි සංඥාව මගේකොට ගන්නවා. සංඥාව තුළ මා සිටිනවාය කියලා දකිනවා. සංඥාව තුළ ආත්මයක්‌ තිබෙනවාය, ඒ ආත්මය තුළ මා සිටිනවාය කියලා දකිනවා. බුදුරජාණන්වහන්සේ සංඥාව කියලා කියන්නේ හඳුනාගැනීම කියන අර්ථයට. සුදුපාට දෙයක්‌ ඔබ සුදුපාටයි කියලා හඳුනාගන්නවා. රතුපාට දෙයක්‌ ඔබ රතුපාටයි කියලා හඳුනාගන්නවා. නිල්පාට ඔබ, නිල්පාට වශයෙන් හඳුනාගන්නවා. මේ මගේ අම්මා, තාත්තා කියලා හඳුනාගන්නවා. ඔබ සිතන්න පුද්ගලයන් සියදෙනෙක්‌ අතර ඔබේ අම්මා ඉන්නවා කියලා. ඔබ එක ක්‍ෂණයකින් ‘මේ මගේ අම්මා’ කියලා සියලුදෙනා අතරින් අම්මාව හඳුනාගන්නවා. මේ කිරි, මේ ගිතෙල්, මේ වෙඬරු කියලා ඔබ හඳුනාගන්නවා. මේ පිරිමියෙක්‌, මේ කාන්තාවක්‌ය කියලා හඳුනාගන්නවා. මොහු චීන ජාතිකයෙක්‌ මොහු කළු ජාතිකයෙක්‌ය කියලා හඳුනාගන්නවා. මේ කෑගසන්නේ කාක්‌කෙක්‌, හරකෙක්‌, අලියෙක්‌ ය කියලා හඳුනාගන්නවා.zපිංවත් ඔබ නුවණින් මෙනෙහි කරන්න. ඔබේ ජීවිත කාලය තුළ ඔබ ඇසෙන් යම් රූපයක්‌ හඳුනාගත්තා නම්, කනෙන් යම් ශබ්දයක්‌ හඳුනාගත්තා නම්, ඔබ නාසයෙන්, දිවෙන්, ශරීරයෙන්, මනසින් යම් හඳුනාගැනීමක්‌ සිදුකළා නම්, ඒ සෑම හඳුනාගැනීමක්‌ම අනිත්‍යභාවයට පත්වූ ධර්මතාවයක්‌ නේද?zඒ කිසිම හඳුනාගැනීමක ඔබ තුළ මම කියා කෙනෙක්‌, මගේ කියා නිත්‍යවූ කෙනෙක්‌ සිටියාද? ඒ කිසිම හඳුනාගැනීමක්‌ තුළ ආත්මයක්‌ කියා දෙයක්‌ තිබුණාද? සංඥාව හිස්‌ දෙයක්‌, අනාත්ම වූ දෙයක්‌. වේදනාව කියන ධර්මතාවය හේතුවෙන් සකස්‌වෙන අනිත්‍යවූ ඵලයක්‌ පමණක්‌මයි. මේ කාරණාවන් නුවණින් දකිනකොට, සංඥාව කෙරෙහි ඔබ ඇතිකොටගත් මමත්වයේ දැඩිභාවය සියුම්වෙනවා. එවිට ඔබ අතීතයේ යමක්‌ හඳුනාගත්තද, වර්තමානයේ යමක්‌ හඳුනාගත්තද, එම රූපය හඳුනාගත් විගසම ‘අනිත්‍යයි’ කියන අර්ථය ඔබ තුළින් මතුවෙනවා.zපිංවත් ඔබ සිතන්න ඔබට ලස්‌සන නිල්පාට කමිසයක්‌ තෑගි ලැබෙනවා කියලා. ඒ ලස්‌සන නිල්පාට කමිසය ඔබ ලස්‌සනයි, නිල්පාටයි, අලුත්… වශයෙන් හඳුනාගන්නා මොහොතේම, දිරාගිය, පාට පිච්චී ගිය නිල්පාට පරණ කමිසයක්‌ සිහියට නගාගන්න.zමේ රාත්‍රියේ භික්‍ෂුවට එකපාරට නරියකුගේ කෑගසන හඬක්‌ ඇසෙනවා. ඒ හඬ නරියකුගේ බව භික්‍ෂුව හඳුනාගන්නවා. මොහොතකින් නරියාගේ හඬට බියවූ මොනරකුගේ කෑගසන හඬ ඇසෙනවා. ඒ හඬ මොනරකුගේ බව භික්‍ෂුව හඳුනාගන්නවා. උදේ පටන් මේ රාත්‍රිය වන තුරු මොන තරම් ශබ්ද කනෙන් අසා, මනසින් සිතා හඳුනාගන්න ඇතිද. ඒ හැම හඳුනාගැනීමක්‌ම නිරතුරුව වෙනස්‌ වෙනවා. ඔබ යමක්‌ හඳුනාගත්තද, එය නිරතුරුවම වෙනස්‌ව යනවා. ඒ වෙනස්‌වීම දකින පිංවතා සංඥාවට බැඳී යන්නේ නැහැ. විවේකීව සිටින සෑම මොහොතකම ඔබට අතීතයේ ඇතිවුණාවූ හඳුනාගැනීම්වල අනිත්‍යභාවය දකිමින් ජීවත්වෙන්න. එවිට සංඥාව කෙරෙහි පවතින මමත්වය දැඩිභාවය ඔබ තුළින් තුනීවී යනවා.</Content>
    <Content name="book10chapter32" translatable="false">පංච උපාදානස්‌කන්ධයට අදාළව සංඥාව හේතුවෙන් සකස්‌ වෙන ඵලය තමයි සංස්‌කාර. හඳුනාගන්නා දෙය ගැන සිතීම නිසා, සංස්‌කාර සකස්‌කොට ගන්නවා. සංස්‌කාර ධර්මයන් කුසල්, අකුසල් කියලා කොටස්‌ දෙකකට බෙදෙනවා. පිංවත් ඔබ රැස්‌කොටගන්නා සෑම කුසල් අකුසල් සංස්‌කාරයක්‌ම විපාක දීලා අනිත්‍යභාවයට පත්වෙනවා. විපාක දී අනිත්‍යභාවයට පත්වන සංස්‌කාරයන් අප ‘මගේ’ කර ගන්නවා. සංස්‌කාරයන් තුළ ‘මම’ සිටිනවාය කියලා දකිනවා. මා තුළ නොවෙනස්‌ වන සංස්‌කාරයන් තිබෙනවාය කියලා දකිනවා. ඒ සංස්‌කාරයන් තුළ ආත්මයක්‌ තිබෙනවාය කියලා දකිනවා. මේ හේතුවෙන් සංස්‌කාරයන් කෙරෙහි මමත්වයේ දැඩිභාවය ඇතිකොටගන්නවා. පිංවත් ඔබ ලොව්තුරා බුදුරජාණන් වහන්සේගේ දෙතිස්‌මහා පුරුෂ ලක්‍ෂණයෙන් යුත් රූපකාය සිහියට නගාගන්න. මේ දෙතිස්‌ මහා පුරුෂ ලක්‍ෂණයන්, දස පාරමී ධර්මයන්ගේ කුසල් ශක්‌තියෙන් ලද ඵලයක්‌ බව නුවණින් දකින්න. ඒසා ශක්‌තිමත් කුසල් සංස්‌කාරයනුත් පිරිනිවන් මංචකයේදී අනිත්‍යභාවයට පත්වී ගිය හැටි නුවණින් දකින්න.zපිංවත් ඔබ දේවදත්ත හාමුදුරුවන්ගේ පාපකාරී ජීවිතය නුවණින් දකින්න. මහ පොළොව පලාගෙන දේවදත්තයන් අවිචි මහා නරකාදියට වැටුණු හැටි නුවණින් දකින්න. මේ සා බලවත් අකුසල විපාකයක්‌ ලැබුවත්, එම බරපතළ අකුසලයන් ද අනිත්‍යභාවයට පත්වී දේවදත්ත කල්ප ගණනාවකට පසු පසේ බුදුරජාණන් නමක්‌ව පිරිනිවී යන හැටි නුවණින් දකින්න. පිංවත් ඔබ ඔබේ මනුෂ්‍ය ජීවිතය, ඔබේ ප්‍රසන්න අඟ පසඟ, අධ්‍යාපනය, රැකියාව, විවාහය, සමාජ තත්ත්වය ආදිය කුසල් අකුසල් සංස්‌කාරයන්ගේ ඵලයක්‌ බව දකිමින් ඒවා නිරතුරුවම වෙනස්‌ වන හැටි නුවණින් දකින්න.zවර්තමාන සමාජයේ පිංවතුන්ලා විශාල වශයෙන් දානමය, ශීලමය පිංකම් සිදුකරනවා. මෙවැනි පිංකම් සිදුකිරීමේදී සමහරක්‌ පිංවතුන් පින කෙරෙහි ලෝභ සිත් ඇතිකරගෙන කටයුතු කරනවා. මෙවැනි කාරණා තුළ සැඟවී තිබෙන්නේ සංස්‌කාර තුළ මම සිටිනවාය, මා තුළ සංස්‌කාර සිටිනවාය කියන මෝහ මූලික අර්ථයයි. කුසල් සංස්‌කාරයන් නිසා ඉහළට මතුවන සක්‌විති රජුත්, ශක්‍රයාත් අකුසල් සංස්‌කාර හේතුවෙන් දුගතියට වැටිය හැකිනම් සංස්‌කාරයෝ අනිත්‍යයයි කියලාම දකින්න. පිංවත් ඔබ නිරතුරුවම සශ්‍රික දෙවියෙක්‌, දිව්‍යාංගනාවක්‌ සිතෙන් මවාගෙන ඒ දිව්‍ය ජීවිත අනිත්‍යවී යන හැටි නුවණින් දකින්න. සුරූපී කාන්තාවක්‌, පිරිමියෙක්‌ සිතින් මවාගෙන කුසල් සංස්‌කාරයන් නිසා ලැබුණු සුරූපීභාවය, අනිත්‍යභාවයට පත්වන හැටි නුවණින් දකින්න. දුප්පත් මනුෂ්‍යයෙක්‌ ලොතරැයියක්‌ දිනුම් ඇදීමෙන් කෝටිපතියෙක්‌ වෙනවා නුවණින් දකින්න. සංස්‌කාරයෝ නිරතුරුවම ආත්මීයභාවයක්‌ නැති, අනාත්ම ධර්මතාවයක්‌ බව නුවණින් දකිමින් සංස්‌කාර කෙරෙහි ඇති මමත්වයේ දැඩිභාවය සියුම්කොට ගන්න. සංස්‌කාර යනු සංඥාව හේතුවෙන් සකස්‌වෙන ඵලයක්‌ මිස, මගේ කොට ගැනීමට එහි ස්‌ථිර කිසිවක්‌ නොමැති බව නුවණින් දකින්න.zපංච උපාදානස්‌කන්ධ ධර්මයන්ට අදාළව බුදුරජාණන්වහන්සේ මීළඟට දේශනා කරන්නේ සංස්‌කාර හේතුවෙන් සකස්‌වෙන ඵලය වන විඥානය ගැනයි. විඤ්ඤාණය කියලා කියන්නේ විශේෂ වූ ඥාණයට. යමක්‌ දැනගන්නවාය කියන අර්ථයටත් විඤ්ඤාණය කියලා කියනවා. පිංවත් ඔබ යමක්‌ හඳුනාගත්තාද, ඒ හඳුනාගත් දෙය ගැන සිතනවා. ඔබ යමක්‌ ගැන ද සිතන්නේ, ඒ සිතන දෙය ගැන දැනීමක්‌ ඇති කොට ගන්නවා. ඔබ කුමක්‌ ගැන ද දැනගන්නේ ඒ දැනගත් දෙයට බැඳී යනවා. පිංවත් ඔබ ආහාරයක්‌ අනුභව කරනකොට එය තිත්ත නම්, තිත්ත බව දැනගන්නවා. එම ආහාරය පැණිරස නම්, පැණිරස බව දැනගන්නවා. යමක්‌ සුවඳ නම් එය සුවඳ බව දැනගන්නවා. යමක්‌ දුගඳ නම් එය දුගඳ බව දැනගන්නවා. ඔබ යම් පිංවතෙක්‌ ඇසුරු කරලා ඔහු හොඳයි හෝ නරකයි කියලා දැනගන්නවා. ආණ්‌ඩුව හොඳ ආණ්‌ඩුවක්‌ය හෝ දුර්වල ආණ්‌ඩුවක්‌ය කියලා දැනගන්නවා. නායකයා හොඳ හෝ නොහොඳය කියලා දැනගන්නවා. දොස්‌තර මහත්මයා හොඳය කියලා දැනගන්නවා. දැන් පිංවත් ඔබ නුවණින් දකින්න ඔබ යම් රූපයක්‌ කෙරෙහි එවැනි විශේෂ දැනීමක්‌ ඇති කර ගත්තා නම්, ඒ සෑම දැනීමක්‌ම අනිත්‍යයයි නේද? තමන්ට හොඳයි කියලා ඡන්දය දීලා රජයක්‌ පත්කර ගන්නවා. වසර 5 කින් රජය නරකයි කියලා පරාජයකොට දමනවා. බුදුරජාණන්වහන්සේ විඤ්ඤාණය මැජික්‌කරුවෙක්‌ය කියලා දේශනා කරනවා. මරණාසන්න පුද්ගලයෙකුගේ චුති සිතට දැනීමක්‌ ඇතිවෙනවා ඔහු ලබන්නේ සුගතියේ උපතක්‌ ද, දුගතියේ උපතක්‌ ද කියලා. මේ දැනීම නිසාමයි සුගතියේ උපතේදී පුද්ගලයා සතුටු සිතිනුත්, දුගතියේ උපතේදී පුද්ගලයා ගැටෙන සිතිනුත් මියයන්නේ. පටිච්චසමුප්පාද ධර්මයේදී බුදුරජාණන් වහන්සේ ‘සංස්‌කාර පච්චයා විඥ්ඥාණ ‘ කියලා දේශනා කරනවා. සංස්‌කාර නිසා සකස්‌වෙන කර්ම ශක්‌තිය විඤ්ඤාණය කියලයි එයින් අදහස්‌ වෙන්නේ. මේ කර්ම ශක්‌තිය ආයතනය හය තුළින්, ආයතන මැරෙමින් ඉපදෙමින්, ඇතිවෙමින් නැතිවෙමින් භවය කරා ගමන් කරනවා. විඤ්ඤාණය පංච උපාදානස්‌කන්ධයේ සෑම උපාදානස්‌කන්ධයක්‌ අතරටම වැදී සියුම් ආකාරයෙන් ක්‍රියාත්මක වන නිසාත්, විඤ්ඤාණය වේගයක්‌ පමණක්‌ වන නිසාත්, විඤ්ඤාණය මැජික්‌කරුවෙක්‌ය කියලා බුදුරජාණන්වහන්සේ දේශනා කරනවා. විඤ්ඤාණයේ වේගය කොතෙක්‌ ද කියනවා නම්, මේ මොහොතේ මනුෂ්‍යයෙක්‌ව සිටින ඔබ ඊළඟ නිමේෂයේදී මරණයෙන් පසු දෙවියෙක්‌, නිරිසතෙක්‌ බවට පත්කරනවා. යොදුන් ලක්‍ෂ ගණනක්‌ ඈත තිබෙන දිව්‍ය තලයක නිරයක උපතක්‌ තත්පරයක්‌ තුළදී සකස්‌කොට දෙන්න විඥානයේ වේගයට හැකියාව තිබෙනවා. කවදාහරි දිනයක පිංවත් ඔබ විඤ්ඤාණය අවබෝධ කරගතහොත් ඔබ අවබෝධ කරගන්නේ විඥානය යනු වේගයක්‌ පමණක්‌ම බවයි. ඒ වේගය තුළ ඔබ දකින්නේ හිස්‌භාවය පමණක්‌මයි. ඒ නිසාම ඔබට විඥානය කෙරෙහි ඇති තෘෂ්ණාව සිඳී යනවා.zපිංවත් ඔබ දැන් නුවණින් දකින්න, ඔබේ ජීවිත කාලය තුළ ඔබ ඇසින් රූපයක්‌ දැකලා, කනෙන් ශබ්දයක්‌ අසලා, දිවෙන් නාසයෙන්, ශරීරයෙන්, මනසින් යම් දැනීමක්‌ ඇතිකරගන්නවා නම්, ඒ ඇතිකොටගත්තා වූ සෑම දැනීමක්‌ම අනිත්‍යයයි නේද? ඒ දැනීම හිස්‌ දෙයක්‌ නේද? ඒ දැනීම තුළ ආත්මයක්‌, සත්වයෙක්‌, පුද්ගලයෙක්‌ හිටියේ නැහැ නේද? පිංවත් ඔබේ ජීවිත කාලය තුළ ඔබ ඇතිකොටගත් සෑම විශේෂ දැනීමක්‌ම අනිත්‍යයි කියලා නුවණින් දකිමින් ජීවත්වෙන්න.zපංච උපාදානස්‌කන්ධයට අදාළව රූප, වේදනා, සංඥා, සංස්‌කාර, විඤ්ඤාණ යන ධර්මථාවයන් පහ කෙරෙහි ඔබ ‘මමය’ ‘මගේය’ කියන දෘෂ්ඨීන් නුවණින් මෙනෙහි කිරීම තුළින්ම හීන කොටගන්න. දර්ශනයෙන් ප්‍රහාණය කළ යුතු ආශ්‍රවයන්, ඒ කියන්නේ සෝවාන් ඵල අවබෝධයෙන් ප්‍රහාණය වන සක්කාය දිට්ඨිය එවිට ඔබෙන් ප්‍රහාණය වෙලා යාවි.</Content>
    <Content name="book10chapter33" translatable="false">පංචඋපාදානස්කන්ධය අනිත්‍යය වශයෙන් නුවණින් මෙනෙහි නොකරන පුද්ගලයා නිරතුරුවම ආත්මීය සංඥාව නිසාම නැති ආශ්‍රවයන් ඇති කර ගන්නවා වගේම ඇති ආශ්‍රවයන් වර්ධනය කරගන්නවා. පිංවත් ඔබ නිරතුරුවම පංචඋපාදානස්කන්ධයේ ක‍්‍රියාකාරිත්වය පහත ආකාරයට දකිමින් ජීවත් වෙන්න. ආධයාත්මික රූපයත්, භාහිර රූපයත්, විඥාණයත් හේතුවෙන් ඵස්සය හටගන්නවා. ථස්සය කියල කියන්නේ දැක්කා, ඇසුණා, දැනුණා කියන අර්ථයට. ඔබට යමක්ද ඇසෙන්නේ, යමක්ද දැනෙන්නේ, යමක්ද දකින්නේ එයට ඇලීම, ගැටීම, අපේක්ෂාවන් ඇති කර ගන්නවා. ඒ කියන්නේ විඳීම් සකස් කර ගන්නවා. ඔබ යමක් විඳින්නේ නම් ඒ ගැන හඳුනාගැනීමක් සකස් කරගන්නවා. ඔබ යමක් හඳුනාගන්නේ නම් හඳුනාගන්නා දේ ගැන සිතනවා. ඔබ කුමක්ද සිතන්නේ ඒ සිතන දේ ගැන දැනීමක් ඇති කර ගන්නවා. දැන් පිංවත් ඔබ නුවණින් විමසා බලන්න ඔබ සෑම නිමේශයක් තුළදීම ඉහත ක‍්‍රියා පටිපාටිය තුළ නේද ජීවත් වෙන්නේ. මේ ක‍්‍රියා පටිපාටියයි පංචඋපාදානස්කන්ධය කියලා කියන්නේ. මේ ක‍්‍රියා පටිපාටියේ අනිත්‍යය භාවය, හිස්භාවය හේතුඵල ධර්මතාවය දැකිම සක්කායදිට්ඨිය සිඳගැනීමේ මූලිකම කමටහන වෙනවා. විවේකයක් ලද සෑම නිමේශයකදීම ජීවිතය තුළින් ඇතිකරගත් විඳීම් හඳුනාගැනීම්, සිතීම්, දැකීම්වල අනිත්‍යයභාවය නුවණින් දකින්න දක්ෂ වෙන්න. ඕනෑම මනුශ්‍යයකුගේ ඕනෑම සත්වයෙක්ගේ වචනයක්, ක‍්‍රියාවක්, ඉරියව්වක් අනිත්‍ය වන පංචඋපාදානස්කන්ධයක් වශයෙන් දකින්න. ඔබේ ජීවිතයටත් එම ධර්මතාවයන් ගලපා බලමින් ජීවත් වෙන්න. සතුටින්, විනෝදයෙන්, දුකින්, පීඩනයෙන් ජීවත් වෙන මනුශ්‍යයින් දෙස බලන්නකෝ… එම පිංවතුන් පංචඋපාදානස්කන්ධයටම බැඳිලයි ජීවත් වෙන්නේ. ඔය සැම දුකක්ම, සැපක්ම අනිත්‍යවූ පංචඋපාදානස්කන්ධයක්ය කියලා දකින්න දක්ෂ වෙන්න. එවිට පිංවත් ඔබ තුළ මමය කියලා ගත්තාවූ දෘෂ්ටිය ක්‍රමානුකූලව හීනවී යනවා. ඉහතින් භික්ෂුව සටහන් කළේ සබ්භාසව සූත්‍රයට අදාළව දර්ශනයෙන් ප්‍රහීනය කළ යුතු ආශ්‍රවයන් ගැනයි.zමීළඟට බුදුරජාණන්වහන්සේ සබ්භාසව සූත්‍රයට අදාළව දේශනා කරනවා සංවරයෙන් ප්‍රහීනය කළ යුතු ආශ්‍රවයන් කියලා. රූපය කියන්නේ සතර මහා ධාතුවක්. සතර මහා ධාතුවක් කියන්නේ වේගයක්. සතර මහා ධාතුවට බැසගත් විඥාණය කියන්නේ වේගයක්. වේගයන් දෙකක් එක්වුණ තැනදී ඇතිවන කැළඹීමේ ස්වභාවයයි, චංචල ස්වභාවයයි, ඉන්ද්‍රිය අසංවරය කියන්නේ. කුමක්ද ඔබ සංවර කරගන්නේ? ඇසෙන් රූපයක් දැකලා දැක්කාවූ රූපය ගැන සිතලා සිත අසංවර කරගන්නේ නැහැ. කනෙන් ශබ්දයක් අහල ඇසුණාවූ ශබ්දය ගැන සිතලා සිත අසංවර කරගන්නේ නැහැ. නාසයෙන් ගඳ සුවඳත්, දිවෙන් රසයත්, ශරීරයෙන් ස්පර්ශයත්, මනසිත් සිතිවිල්ලත් නිසා මේවා ගැන සිතලා සිත අසංවර කරගන්නේ නැහැ. පිංවත් ඔබ නිරතුරුවම දකින්න ඕන ඇස, කණ, නාසය කියන්නේ සතර මහා ධාතුවක් පමණක්මයි. රූපයේත්, විඥාණයේත්, ඵස්සයේත් සකස්වෙන නාමධර්මයනුයි ඔබව අසංවර කරන්නේ කියලා. එම නිසා ඇසෙන් රූපයක් දකින තැන, කනෙන් ශබ්දයක් ඇසෙන තැන, මනසට සිතුවිල්ලක් දැනෙන තැන හොඳින් අවධියෙන් සිටින්න. දැක්කාය කියන තැන ඔබ නැවතුනොත් ඇස, කන, නාසය නිසා ඔබ කවදාකවත් ඉන්ද්‍රිය අසංවරය ඇති කරගන්නේ නැහැ. පිංවතෙක් භික්ෂුවගෙන් ඇසුවා දිනපතා පුරුදු කළ හැකි හොඳ පුරුද්දක් කියා දෙන්න කියලා. භික්ෂුව ඔහුට කිව්වේ… පිංවත් ඔබ ඇසෙන් රූපයක් දකින මොහොතේම එම රූපට අනිත්‍යයි කියලා දකින්න. කනෙන් ශබ්දයක් ඇසෙන මොහොතේම එම ශබ්දය අනිත්‍යයි කියලා දකින්න. මුලින්ම එය කාරණා දෙක පුරුදු වෙන්නය කියලා. පිංවත් ඔබ සමාජයේ ජීවත්වෙන අසංවර ජීවිත දෙස හේතුඵල ධර්මයන්ට යටත්ව නුවණින් දකින්නේ නැහැ. ඒ නිසා අනුන්ගේ අසංවර භාවය නිසා ඔබ නැති කෙළෙස් උපද්දවා ගන්නවා. ඇති කෙළෙස් වැඩි කර ගන්නවා. කතාබහෙන්, හැසිරීමෙන්, අසංවර මනුශ්‍යයන් නිසා ඇඳුමෙන් පැළඳුමෙන් අසංවර මනුශ්‍යයන් නිසා ඔබ මොන තරම් ඔබේ සිතුවිලි අසංවර කර ගන්නවා ද?zදිනක් අනුරුද්ධ මහ රහතන් වහන්සේ චාරිකාවේ වඩින විට සවස් වී අඳුර වැටුනා. උන්වහන්සේ රාත‍්‍රිය ගත කිරීමට තැනක් සොයමිනුයි සිටියේ. ළඟපාතක ආරණ්‍යයක්, කුටියක් තිබුණේ නැහැ. අසල නිවසකට යාබදව තිබුණ කාමරයක එම නිවැසි කාන්තාවගේ අවසරයෙන් අනුරුද්ධ මහ රහතන් වහන්සේ රාත‍්‍රිය ගත කිරීම සඳහා තෝරා ගන්නවා. මේ වෙලාවේ නවාතැන් සොයාගෙන යන තවත් ආජීවකයෙක් ගෙහිමි කාන්තාවගේ අවසරයෙන් මේ කාමරයේම නවාතැන් ගන්නවා. මේ වෙලාවේ නිවැසි රූමත් කාන්තාව අනුරුද්ධ මහ රහතන් වහන්සේට කියනවා ඔය කාමරයේ දෙදෙනෙකුට රාත‍්‍රිය ගත කිරීමට ඉඩ නැහැ. එම නිසා ගෙදර ඇතුළු කාමරයක් හිස්ව තිබෙනවා එයට වඩින්න කියලා. අනුරුද්ධ මහ රහතන් වහන්සේට නිවැසි කාන්තාව ගැන කිසි සැකයක් ඇතිවුණේ නැහැ. උන්වහන්සේ ඇයව දැක්කේ ශ්‍රද්ධාවන්ත කාන්තාවක් හැටියට. ඒ නිසාම උන්වහන්සේ ගෙදර ඇතුළු කාමරයේ වැඩ සිටියා. රාත‍්‍රිය එළඹෙද්දී මේ නිවැසි රූමත් කාන්තාව අනුරුද්ධ මහ රහතන් වහන්සේ වැඩසිටින කාමරයට පැමිණ නටන්ට පටන් ගත්තා. ස්වාමින් වහන්සේ ඇස් බිමට යොමාගෙන වැඩ සිටියා. මේ කාන්තාව නැටුමෙන් ස්වාමින් වහන්සේව අසංවර කරන්න බැරිවුන තැනදී ඇඳුම් උනා දමා අඩ නිරුවතින් නැටුවා. එයිනුත් ස්වාමින් වහන්සේගේ හිත අසංවර කරන්න බැරිවුණ තැනදී ඇය නිරුවතින් නැටුවා. ඒ මොහොතේත් අනුරුද්ධ මහ රහතන් වහන්සේ බිමට යොමුකරගත් දෑසිනුයි වැඩ සිටියේ. ඉන්ද්‍රිය අසංවර භාවයට අදාළ ධර්මයන් ප්‍රහීනය කර සිටි අනුරුද්ධ මහ රහතන් වහන්සේගේ සංවර හැසිරීම දැකලා එම කාන්තාව බියට පත්වුණා. ඇය අවසානයේදී ඉන්ද්‍රිය අසංවරබාවය නිසා සිදුකළ මෝඩ ක‍්‍රියාව ගැන ස්වාමින් වහන්සේගෙන් සමාව ඉල්ලුවා. ඉහත සිද්ධිය වන විට උපසම්පදා ස්වාමින් වහන්සේ නමකට කාන්තාවක් හුදකලාව සිටින නිවසක වැඩ සිටීම අකැපයි විනය කාරණාවක් පනවා තිබුණේ නැහැ. ඉහත සිද්ධිය අනුරුද්ධ මහ රහතන් වහන්සේ බුදුරජාණන් වහන්සේට සැලකිරීමෙන් පසුවයි කාන්තාවක් හුදකලාව සිටින නිවසක උපසම්පදා භික්ෂුවකට වැඩසිටීම තහනම් කර විනය කාරණාවක් උතුම් ප්‍රාතිමෝක්ෂයට එකතු වෙන්නේ. පිංවත් ඔබ ඔබේ ඉන්ද්‍රිය අසංවර වන සෑම මොහොතකම ඉන්ද්‍රිය අසංවරය නිසා සකස් වෙන අකුසල් නුවණින් දකිමින් ඔබේ ජීවිතය තුළින් ඉන්ද්‍රිය අසංවරය නිසා සකස්වුණ අකුසල් දැක බිය ඇති කරගන්න. අසංවර සිත යනු අකුසල් සංස්කාරයන් බව නුවණින් දකින්න.</Content>
    <Content name="book10chapter34" translatable="false">පිංවත් ඔබ සිතන්න ඔබ සීමාව ඉක්‌මවා ශරීරය ඉස්‌මතු කර පෙන්වන ඇඳුමක්‌ ඇඳගෙන ප්‍රසිද්ධ ස්‌ථානයක හැසිරෙනවා කියලා. එම ශරීරය මතුකර පෙන්වන ඇඳුම නිසා ඔබත් කාමච්ඡන්දයන් සකස්‌ කරගෙන ආස්‍රවයන් වැඩි කරගන්නවා. ඔබේ නොගැලපෙන ඇඳුම නිසා අනුනුත් නැති ආස්‍රවයන් ඇතිකරගන්නවා. එම නිසා පිංවත් ඔබ දක්‍ෂවෙන්න ඔබේ ඉන්ද්‍රිය සංවරභාවය තුළින් ඔබේ අසල්වැසියන්ටත් යහපතක්‌ සලස්‌වන්න. එසේ නොවුණහොත් ඔබේ ඉන්ද්‍රිය අසංවරභාවය නිසා අනුන්ගේ ආස්‍රවයන් වැඩෙන දිශාවටයි ගමන් කරන්නේ. වර්තමාන සමාජයේ ඉහත කාර්යය බොහෝම අපූරුවට අන්‍යෝන්‍ය එකමුතුවකින් යුතුව දෙපාර්ශවයම ආස්‍රවයන් වඩවාගන්නා බවත් පෙනෙන්නට තිබෙනවා.zවර්තමාන සමාජයේ සූපවේදයේ දියුණුභාවය හේතුවෙන් සකස්‌වෙන විවිධ රසයෙන්, ගුණයෙන්, පැහැයෙන්, හැඩයෙන් යුත් ආහාරයන් නිසා පිංවතුන් එම ආහාරයන් ඇසෙන් දැක, දිවෙන් රසවිඳ අප්‍රමාණ ආස්‍රවයන් ඇතිකරගන්නවා. එම ආහාරයන් නොලැබුණ තැනදී ගැටෙන සිත් ඇතිකරගෙන නැති ආස්‍රවයන් ඇතිකරගන්නවා. එම ආහාරයන්ට ඇල්ම නිසා රෝගාබාධ ඇති කරගන්නවා. එම නිසා පිංවත් ඔබ රසය ඉදිරියේ ඇස, දිව, මනස සංවර කරගන්න. එසේ නොවුණහොත් ආහාරය නිසා නිරතුරුවම පිංවත් ඔබ නැති ආස්‍රවයන් ඇති කරගන්නවා. ඇති ආස්‍රවයන් වර්ධනයකොට ගන්නවා.zනවීන තාක්‍ෂණික ක්‍රමවේදයන් තුළින් සකස්‌වී ඇති සංගීතය හේතුවෙන් කනෙන් එම ශබ්දයන් අසා මනස අසංවර කරගෙන අප්‍රමාණ ආස්‍රවයන් ඇතිකරගන්නවා. රාත්‍රී සංගීත සන්දර්ශනයක්‌, සැනකෙළියක්‌ සිහියට නගාගන්න. මේවා බරපතල ආකාරයට නැති ආස්‍රවයන් ඇතිකර දෙනවා. සමාජයේ පිංවතුන් ශීලයෙන් දුරස්‌කොට මෛත්‍රී චින්තනයෙන් දුරස්‌ වෙනකොට තමන් තුළින් සිල් සුවඳ, මෙත් සුවඳ නැතිවී යනවා. එවිට ශරීරය සුගන්ධවත් කිරීම සඳහා සුවඳ විලවුන් භාවිතයට සමාජය හුරුවෙනවා. සුවඳ විලවුන් භාවිතය නිසා සුවඳ හමන වෙලාවට සැප වේදනාවක්‌ ඇති කොටගන්නවා. දහදිය දමන වෙලාවට දුක්‌ වේදනාවක්‌ ඇති කරගන්නවා. මේ හේතුව නිසාම නිරතුරුවම ඉන්ද්‍රිය අසංවරය ඇති කරගන්නවා. නානාප්‍රකාර ඇඳුම් විලාසිතාවන් නිසා නිරතුරුවම රූපය ඉස්‌මතු කර පෙන්වීමට යැම නිසා ඉන්ද්‍රිය අසංවරය ඇතිකරගෙන නැති ආස්‍රවයන් ඇති කරගන්නවා. එම නිසා පිංවත් ඔබ ඇඳුමක්‌ තෝරාගත්විට ආශ්‍රවයන් ඇතිනොවන ආකාරයට හොඳින් සිහිනුවණින් ඔබ ඒවා පරිහරණය කළ යුතුයි. එසේ නොවුණොත් නැති ආස්‍රවයන් ඇතිවෙනවා. ඇති ආස්‍රවයන් වර්ධනය වෙනවා. පිංවත් ඔබ දුශ්ශීලභාවය නිසාත් නිරතුරුවම ඉන්ද්‍රිය අසංවරය කරගන්නවා. ශිල්වත්භාවයේ කුසල් මූලයන්ගේ ඵලය හැටියටත් ඉන්ද්‍රිය සංවරය හඳුන්වන්න පුළුවන්.zඉන්ද්‍රිය සංවරභාවය ගැන සටහන් තබනකොට අධි සංවරභාවය ගැනත් ප්‍රවේශම් වෙන්න ඕනා. සමාජය ඉදිරියේ, පිරිස ඉදිරියේදී සමහරක්‌ පිංවතුන් ‘අධිසංවරභාවයෙන්’ හැසිරීමට උත්සහ ගන්නවා. මේ හේතුව නිසාම නැති ආශ්‍රවයන් ඇති කරගන්නවා. ඇති ආශ්‍රවයන් වර්ධනයකොට ගන්නවා.zදිනක්‌ භික්‍ෂුව කුටියට ආගන්තුකව පැමිණි ස්‌වාමීන්වහන්සේ නමක්‌ සමග ගමට පිණ්‌ඩපාතය වැඩියා. උන්වහන්සේ තරුණ සාමනේර ස්‌වාමීන්වහන්සේ නමක්‌. එම මාර්ගයේ එකිනෙකට සමීපව නිවාස පිහිටි නිතර වාහන ගමන් කරන තාර පාරක්‌. භික්‍ෂුව වේගවත්ද නොවී, සෙමින්ද නොවී මධ්‍යම ප්‍රමාණයට පියවර තබමින් ඉදිරියෙන් වැඩියා. පිණ්‌ඩපාතයට වැඩිය යුතු අතුරු පාරට හැරෙන තැනට පැමිණ භික්‍ෂුව පසුපස හැරී පසුපසින් වඩින එම ආගන්තුක ස්‌වාමීන්වහන්සේ දෙස බැලුවා. දෙදෙනාම එකට කුටියෙන් එළියට වැඩියත් උන්වහන්සේ භික්‍ෂුවට වඩා මීටර් 200 ක්‌ පමණ ඈතින් තමයි ඒ මොහොතේ වඩිමින් සිටියේ. භික්‍ෂුව උන්වහන්සේ තුළින් දැක්‌කේ පිරිස ගැවසෙන මාර්ගයේ වඩින විට උන්වහන්සේ අධිසංවරභාවයක්‌ ඇතිකරගෙන ඇති බවයි. මේ අධිසංවරභාවයද අපි තුළ නැති ආශ්‍රවයන් ඇතිකොටදෙනවා. ඇති ආශ්‍රවයන් වර්ධනයකොට දෙනවා.zභික්‍ෂුව ගිහි ජීවිතයේදී ධර්මයේ අර්ථයන් ජීවිතය තුළින් මතුකොටගත්තේ අභියෝගයන් තුළට නොබියව කිඳාබැසලයි. එකක්‌ අතහැරලා දෙකක්‌ දිනාගෙන, දිනාගත් දෙකම අතහැරීමේ ශක්‌තියක්‌ මට ගිහි ජීවිතයේදී තිබුණා.zඉන්ද්‍රිය අසංවරභාවය මට ගිහි ජීවිතයේදී හොඳින් හුරුපුරුදු දෙයක්‌. ඉන්ද්‍රිය අසංවරභාවය තුළින් මතුකොටගත් අත්දැකීම් තුළින්මයි මම ඉන්ද්‍රිය සංවරභාවය ඇතිකොටගත්තේ. මගේ අසංවර ඉන්ද්‍රියනුත්, අනුනගේ අසංවර ඉන්ද්‍රියනුත් එකතුවුණ තැනදී ඇතිවන වේගවත්භාවය මම හොඳින් නුවණින් දැක්‌කා. නමුත් ඒ වේගය, රූපයේ වේගය හෝ, විඥානයේ වේගය කියලා එදා මම දැනගෙන හිටියේ නැහැ. නමුත් පසුකාලයේදී රූපයේ අනිත්‍යභාවයත්, විඥානයේ අනිත්‍යභාවයත් අවබෝධකොටගැනීමට අතීතයේ අත්දැකීම් මට ගොඩාක්‌ උපකාරී වුණා. ඒ නිසාමයි භික්‍ෂුව සටහන් තැබුවේ අභියෝගයන්ට කිඳාබැසලයි ධර්මය මතුකොටගත්තේ කියලා.zපිංවත් ඔබ රූපයන්ට නිරතුරුවම බැඳී යන්නේ එම වර්ණ, ගන්ධ, ශබ්ද, රස ස්‌පර්ශයන් පරිහරණය කිරීමේදී ඒවා දෙස හොඳින් නුවණින් නොබැලීම නිසයි. ඔබ යමක්‌ දකිනකොට, යමක්‌ අහනකොට හොඳින් විවෘතව දකින්න. බලන්න. අසන්න. පිංවත් ඔබ රූපය අඳුරේ අතපත ගාන්නෙක්‌ නම් ඔබට කවදාකවත් අවිද්‍යාවෙන් වැසී ඇති රූපය තුළින් ප්‍රඥාවේ ආලෝකය මතුකොටගැනීමට හැකියාව ලැබෙන්නේ නැහැ. විවෘතකොටගත් දෑස්‌ තියුණු දෑස්‌ සමග ගවේෂණශීලී විදර්ශනාමය මනස මුහුවුණ තැනදී රූපයේ යථා ස්‌වභාවය මතුකොටගැනීමට ඔබට පහසුවක්‌ වෙනවා. පිංවත් ඔබ රූපය ඉදිරියේ වහලෙක්‌ නොවී, නිහඬ උපක්‍රමශීලී ගවේශකයෙක්‌ වීමට දක්‍ෂවෙන්න. රූපයේ ඉදිරියේ නිහඬ ගවේශකයෙක්‌ වීමට දක්‍ෂ පිංවතා රූපය කෙරෙහි තෘෂ්ණාවෙන් ඇතිකොටගත් ඉන්ද්‍රිය අසංවරභාවය තුළින්ම වීර්යෙන්, ඉවසීම තුළින් ඉන්ද්‍රිය සංවරභාවයට අවශ්‍ය සාධක මතුකොටගන්නවා. එසේ නොවුණහොත් ඉන්ද්‍රිය අසංවරභාවය නිසාම නැති ආශ්‍රවයන් ඇතිකොටගන්නවා. ඇති ආශ්‍රවයන් වර්ධනය කරගන්නවා.</Content>
    <Content name="book10chapter35" translatable="false">මීළඟට බුදුරජාණන් වහන්සේ සබ්බාවස්‍රව සුත්‍රයට අදාළව වීර්යෙන් ප්‍රහීන කළ යුතු ආශ්‍රවයන් ගැන සඳහන් කරනවා. නිවන් අවබෝධයට අදාළ සත්තිස්‌ බෝධිපාක්‍ෂික ධර්මයන් තුළ වැඩිපුරම කියැවෙන වචනය තමයි වීර්යය කියන වචනය. වීර්යෙන් තොරව ආර්ය අෂ්ඨාංගික මාර්ගය වැඩීමක්‌ නැහැ. බුදුරජාණන් වහන්සේ ලෝකයට පහළ වෙන්නේ කාලය, දීපය, දේශය, කුලය, මව කියන පස්‌මහ බැලුම් බලල. ඊට සුදුසු කාල පරාසයක. වර්තමානයේ කවදාකවත් බුදුරජාණන් වහන්සේ නමක්‌ පහළ වෙන්නේ නැහැ. අපි ජීවත්වෙන වර්තමානය විකෘතියක්‌ බවට පත්වෙලයි තිබෙන්නේ. බුදුරජාණන් වහන්සේ උතුම් සම්බුද්ධත්වයට පත්වීමට පෙරාතුව සුජාතා සිටුදියණියගේ කිරිපිඬු දානය වළඳා හිස්‌ පාත්‍රය නේරංජනා ගඟේ ගලායන ජලය මත තබලා අධිෂ්ඨානයක්‌ කරනවා මා නියත වශයෙන් සම්මා සම්බුද්ධත්වයට පත්වන්නේ නම් මේ පාත්‍රය උඩුගම්බලායේවා කියල. බෝධිසත්වයන්ගේ ප්‍රාර්ථනාව අනුවම පාත්‍රය උඩුගම්බලා යනවා. නමුත් පිංවත් ඔබ වර්තමානයේ අපේ ප්‍රධාන ගංගාවක මෝය කටට ආසන්න ප්‍රදේශයකට උදයට ගිහිල්ලා පාත්‍රයක්‌ ගඟ දියේ තබා අධිෂ්ඨාන කළොත් උඩුගම්බලා යේවා කියල අනිවාර්යයෙන්ම පාත්‍රය උඩුගම්බලා යනවා. මොකද පාරිසරික විකෘතියන් නිසාත් උදය වරුවට මුහුදෙන් ජලය ගලාගෙන ඒම නිසාත් ගංගාවල ජලය උඩු ප්‍රදේශයටමයි ගමන් කරන්නේ. බුදුරජාණන් වහන්සේ නමක්‌ ලෝකයට පහළවෙන කාලය, දීපය, දේශය, කුලය, මව කියන ධර්මතාවයන්ට අදාළ කාලය වසර 2600 ක්‌ ගෙවීගිය තැනයි අපි අද ධර්මයේ අර්ථයන් සොයමින් සිටින්නේ. මෙවැනි කාල වකවානුවක වීර්යය කියන කාරණය ධර්මය මතු කරගැනීමට අත්‍යවශ්‍යම කාරණයක්‌ වෙනවා.zපිංවතුන්ලා සමථ විදර්ශනාව වැඩීමට පෙර පාරිසරික හේතූන් නිසා සකස්‌වෙන ධර්මතාවයන් වන ශීතල, උෂ්ණත්වය, පින්න, සුළඟ, වැස්‌ස නිසා සකස්‌වෙන බාධාවන්ට මුහුණදීමට වීර්ය ඇතිකර ගත යුතු වෙනවා. එසේ නොවුණහොත් ඉහත පාරිසරික බාධාවන් ඔබ ඉදිරියට පැමිණීමේදී ඔබ ගැටෙන සිතක්‌ ඇතිකරගෙන නැති ආස්‍රවයන් ඇති කරගන්නවා. ඇති ආස්‍රවයන් වර්ධනය කරගන්නවා. පිංවත් ඔබ එදිනෙදා ජීවිතයේදී විවේකයක්‌ ලද සෑම මොහොතකම මේ පාරිසරික හේතූන් නිසා සකස්‌වෙන බාධාවන් නුවණින් මෙනෙහි කිරීමට වීර්යය ගන්න. මොකද වැස්‌ස, අව්ව, පින්න සුළඟ කියන කාරණාවන් ඔබ හේතුඵල ධර්මයන් වශයෙන් නුවණින් නොදැක්‌කොත් ඒවා නිසා ගැටෙන සිත් ඇති කොටගෙන නැති ආස්‍රවයන් ඇතිකර ගන්නවා. ඇති ආස්‍රවයන් වර්ධනය කරගන්නවා.zභික්‍ෂුවට මතකයි ධර්ම දේශනාවක්‌ අතරමගදී ධාරාණිපාත වර්ෂාවක්‌ ඇද හැලුනා. ඒ නිසාම ධර්ම දේශනාව පවත්වන්න පුළුවන්කමක්‌ ලැබුණේ නැහැ. උතුම් සද්ධර්මයක්‌ ශ්‍රවණය කිරීමට බලාපොරොත්තු වුණු දහස්‌ ගණනක්‌ තෙමී සිටි පිංවතුන් වැස්‌සට දොස්‌ කියනවා, දෙවියන්ට බණිනවා, මාරයාට චෝදනා කරනවා භික්‍ෂුවට ඇසුණා. ඒ නිසාම සමහරක්‌ පිංවතුන් නැති ආස්‍රවයන් ඇතිකරගත්තා.zභික්‍ෂුවට අද පිණ්‌ඩපාතයේ වඩින්න කුටියෙන් එළියට බසිනවිට කිසිම වැසි සලකුණක්‌ පෙනෙන්නට තිබුණෙ නැහැ. නමුත් ගමන අතර මගදී අහස කළු කරල පොද වැස්‌සක්‌ වැටෙන්න පටන් ගත්ත. නමුත් භික්‍ෂුව වැස්‌ස කියන කාරණය සිතෙන් අතහැරලයි තිබුණේ. ඒ නිසාම භික්‍ෂුව ටිකක්‌ තෙමුණත් වැස්‌සට බනින්න ගියේ නැහැ. කුඩය නොගෙනවා කියල කුඩය සමග ගැටෙන්න ගියේ නැහැ. තේජෝ මනසිකාරය වඩමින් පොද වැස්‌සේම පිණ්‌ඩපාත මඩුවට වැඩියා. පිංවත් ඔබ නුවණින් විමසා බලන්න ඔබේ ජීවිත කාලය තුල පාරිසරික හේතූන් නිසා ඔබ කොච්චරනම් නැති ආස්‍රවයන් ඇති කරගෙන තිබෙනවාද? ඇති ආස්‍රවයන් වර්ධනය කරගෙන තිබෙනවාද කියල. එම නිසා නැවත පාරිසරික හේතුවක්‌ වුවද ධර්මානුකූලව ගලපා ගැනීමට පිංවත් ඔබට වීර්යය අත්‍යවශ්‍ය කාරණයක්‌ වනු ඇත.zබුදුරජාණන් වහන්සේ දේශනා කරනවා සුළඟට අධිගෘහිත දෙවියෙක්‌ සිටිනවා. එම දෙවියන්ට කියන්නේ වාතවළාහක දෙවියන් කියල. මේ වාතවළාහක දෙවියන් සිතනවා දැන් අපි කම්සුව විඳිමුයි කියලා. වාතවළාහක දෙවියන්ට කම්සුව විඳිමුයි කියලා සිත පහළ වුණ හැටියේම දැඩි සුළඟ ඇති වෙනවා. වැස්‌සට අධිගෘහිත වැස්‌ස වළාහක දෙවියන් සිටිනවා. වැස්‌ස වළාහක දෙවියන් කම්සැප විඳීමට සිතක්‌ ඇතිවූ සැනින්ම වැසි ඇති වෙනවා. හිරුට අධිගෘහිතව ජීවත්වන උෂ්ණවළාහක දෙවියන් කම්සුව විඳිනකොට සාමාන්‍ය නොවන දැඩි උණුසුමක්‌ ඇති වෙනවා. ඒ වගේමයි අබ්හවළාහක දෙවියන්ට කම්සුව විඳිමුයි සිතක්‌ පහළවී කම්සැප විඳිනවිට ආකාසය පුරා වළාකුළු වැඩි වශයෙන් පිහිටනවා. ඒ වගේමයි ශීතලට අධිගෘහිත සීතවලාහක දෙවියන් කාමච්ජන්දයන් විඳිනකොට අධික ශීත දේශගුණයක්‌ ඇති වෙනවා. ඉහත දේශගුණික තත්ත්වයන් ඇතිවීමට බලපාන එක හේතුවක්‌ තමයි ධර්මයට අදාළව භික්‍ෂුව ඉහතින් සටහන් කළේ.zපිංවත් ඔබ නුවණින් දකින්න, මනුෂ්‍යයින් වන ඔබ කම්සැප විඳින අවස්‌ථාවක්‌, මඟුල් ගෙදරක්‌, රාත්‍රී සැණකෙළියක්‌, දෙසැම්බර් 31 වැනිදා රාත්‍රිය ගන්නකෝ. ඔබ මෙවැනි අවස්‌ථාවල මොහොතක්‌වත් සිතනවාද, මත් වතුර බීලා, කන් බිහිරි කරවන සංගීතය, නැටුම්, රතිඤ්ඤා හඬ ආදී මේවායින් අසල්වැසියාට, රෝගියාට, කුඩා දරුවන්ට පීඩාවක්‌ වෙනවා කියලා. කාමච්ඡන්දයන් විඳින දෙවියනුත් එහෙම තමයි. දෙවියන්ගේ ආශ්වාදය ගැන සිතනවා මිස එම ආශ්වාදයන් නිසා පීඩාවට පත්වන සත්ත්වයින් ගැන සිතන්නේ නැහැ. මේ චිත්තයන් හේතුවෙන් දෙවියන් නිරතුරුවම අකුසල් මූලයන්මයි රැස්‌කර ගන්නේ. නැති ආස්‍රවයන් ඇති කරගන්නවා. ඇති ආස්‍රවයන් වර්ධනය කරගන්නවා.zමීළඟට කායික හේතූන් නිසා සකස්‌වෙන බඩගින්න, පිපාසය, කැක්‌කුම්, වේදනා, වීර්යයෙන් යුතුව ඉවසීමට ඔබ පුහුණුවිය යුතු වෙනවා. එසේ නොවුණහොත් ඉහත හේතූන් නිසා පිංවත් ඔබ ගැටෙන සිත් ඇතිකොටගෙන, නැති ආස්‍රවයන් ඇතිකොටගන්නවා. පිංවත් ඔබ ඔබේ ජීවිතය දෙස නුවණින් බලන්න. ඔබට අතීතයේ ඇතිවූ කුසගින්න, පිපාසය, වේදනා, කැක්‌කුම් නිසා ඔබ කොපමණ ගැටෙන සිත් ඇතිකොටගන්න ඇතිද? පිංවත් ඔබ ගෙදර අම්මා, බිරිඳ බත් පිඟාන බෙදලා දෙන්න පරක්‌කු වුණාය කියලා, බෙදා දුන්නු බත් පිඟාන රස නැතිය කියලා, නොඉවසිලිමත්භාවය නිසාම කොපමණ ගැටෙන සිත් ඇතිකොටගෙන තිබෙනවාද? කුසගින්නක්‌ පිපාසයක්‌ දැනුනහම, ආස්‍රවයන් ඇති නොවන ලෙස වීර්යයෙන් යුතුව ඉවසීමට ඔබ පුරුදු වෙන්න. දක්‍ෂයා ආහාරය තුළින් ආයුෂ, වර්ණය, සැප, බලය, දියුණුකොට ගන්නවා. වඩාත් දක්‍ෂයා ආහාරයක්‌ නොලැබීම තුළින් ආයුෂ, වර්ණය, සැපය, බලය ඉක්‌මවා ගිය විදර්ශනා නුවණ මතුකොට ගන්නවා.</Content>
    <Content name="book10chapter36" translatable="false">පිංවත් ඔබ ආහාරයක්‌ නොලැබී යාම විදර්ශනා නුවණින් දකින්න දක්‍ෂවුණොත් ඒ ලබන විදර්ශනා නුවණ නිසාම කුසගින්න ඔබෙන් පලා යනවා.zභික්‍ෂුව දිනක්‌ උදේ පිණ්‌ඩපාතයට අදාළ නිවසට වඩිනවිට දැඩි සුළඟක්‌ සමග ධාරානිපාත වර්ෂාවක්‌ ඇද හැලුනා. ටික දුරක්‌ වඩිනවිට කුඩය ඔසවාගෙන යන්න බැරිතරමටම සුළඟ වැඩිවුණා. මුළු සිරුරත්, පාත්‍රයත් හොඳටම තෙතබරිත වෙලා. වැස්‌සේ අඩුවක්‌ නැහැ. භික්‍ෂුව තීරණය කළා මෙහෙම තෙමිල අදාළ නිවසට වඩින්න බැහැ එම නිසා පිණ්‌ඩපාතය ගමන නවතා නැවත කුටියට වැඩියා. වැස්‌සේම සිවුර හෝදල කුටියෙ ඇතුලේ වැලට දැම්මා. උදේ 8.30 වෙන විට වැස්‌ස නැවතිලා. එදා පිණ්‌ඩපාත දානය හිමි අදාල නිවසේ මහත්මයෙක්‌ භික්‍ෂුව නොවැඩිය නිසා ත්‍රීවිල් රථයක්‌ රැගෙන භික්‍ෂුව එම නිවසට වඩම්වන්න පැමිණියා. භික්‍ෂුව එම මහත්මයාට ප්‍රකාශ කළේ ‘දැන් කාලය ප්‍රමාද වැඩියි. දානය අවශ්‍ය නැහැ’ය කියලා. ඒ වෙලාවේ ඒ මහත්මයා ඇසුවා ‘හාමුදුරුවනේ කුටියට දානය ගෙනත් දෙන්නද?’ කියලා. භික්‍ෂුව කීවා ‘අවශ්‍ය නැහැ මහත්තයෝ’ කියල. එවිට ඒ මහත්මයා කුටියෙන් බැහැරව ගියා. නැවත කුටියට පැමිණියේ නැහැ. එදා දවස භික්‍ෂුව ධාරානිපාත සුළඟ සමග පැමිණි වර්ෂාවත්, පිණ්‌ඩපාතය නොලැබීයාමත්, හේතුඵල ධර්මයන්ට ගලපමින් විදර්ශනා නුවණ ආහාරයක්‌ කරගෙන කායික මානසික පීඩාවකින් තොරව දවස ගෙවා දැම්මා.zපිංවත් ඔබ නුවණින් මෙනෙහි කර බලන්න ශාරීරික වේදනාවන් කැක්‌කුම් නිසා කොපමණ ඔබ ගැටෙන සිත් ඇතිකරගෙන නැති ආස්‍රවයන් ඇතිකොට ගන්නවාද කියල. සමහරක්‌ පිංවතුන්ලා වේදනා කැක්‌කුම් ඇතිවෙනවිට නොසන්සුන් භාවයත්, කේන්ති ගන්නා ස්‌වභාවයත් ඇතිකර ගන්නවා. සතර මහ ධාතුවේ කිපීම්වලට අදාළ වේදනා, කැක්‌කුම් හේතුඵල ධර්මයක්‌මය කියල නුවණින් දකින්නේ නැහැ.zභික්‍ෂුව ධර්මදේශනා පවත්වන දිනවල උදරයේ ඇතිවු රෝගීතත්වයක්‌ හේතුවෙන් පර්යේෂණයක්‌ කළ යුතු බව දොස්‌තර මහත්මයා දැනුම්දුන්නා. නමුත් රෝහල්ගතව එම පර්යේෂණය කරගන්න විවේකයක්‌ තිබුණේ නැහැ. මොකද දවසක්‌ හැර දවසක්‌ ධර්මදේශනාවලට දින වෙන් කර තිබු නිසා. රෝගී තත්වය වැඩිවූ නිසා පෙරදින රාත්‍රී ධර්මදේශනාවක්‌ නිමාකර කුටියට පැමිණිය. දහවල් 12.00 සිට සවස 5.00 දක්‌වා වරින් වර උදරය විරේක කළා. ඊට අදාළ ඖෂධ පාවිච්චි කරල පෙර දින දහවල් 12.00 සිට පසුවදා උදේ 9.00 දක්‌වා කිසිදු ගිලන්පසක්‌, දානයක්‌ නොමැතිව උදරය විරේකකොට උදේ 9.00 ට කළුබෝවිල රෝහලේදී එම පර්යේෂනණය සිදුකළා. උදරයට අදාළව කිසිදු රෝගයක්‌ තිබුණේ නැහැ. පර්යේෂනයෙන් අනතුරුව දානය ගත්තා. එදිනම සවස හතරට පැවති ධර්මදේශණයේදී පැය 3 ක්‌ ධර්මය දේශණනා කර අනෙක්‌ වැඩ සදහා තවත් පැය දෙකක්‌ එහි ගතකර රාත්‍රී 10.00 ට කුටියට වැඩියා. වේදනා කැක්‌කුම් ධර්මයට ගලපල දකිනවිට, වේදනා කැක්‌කුම් හිස්‌ දෙයක්‌, හේතුඵල ධර්මයක්‌ හැටියටයි අපි දකින්නේ. මේ තත්ත්වය ඇතිකර ගැනීමට නම් වීර්යයත් ඉවසීමත් පුරුදු කළ යුතුම වෙනවා. ඔබ තුළ වීර්යයත්, ඉවසීමත් නැතිනම් වේදනා කැක්‌කුම් නිසාම නැති ආස්‍රවයන් ඇතිකර ගන්නවා. ඇති ආස්‍රවයන් වර්ධනය කරගන්නවා.zඒ වගේමයි මැසි මදුරුවන්ගෙන්, සර්පයන්ගෙන් වන බාධාවන් වීර්යයෙන් යුතුව ඉවසීමට දක්‍ෂභාවය ඇතිකරගත යුතු වෙනවා. පිංවත් ඔබ සිතන්න එදිනෙදා ජීවිතයේදී මැසි මදුරුවන්, කැරපොත්තන්, කූඹීන් නිසා ඔබ කොයිතරම් ආස්‍රවයන් ඇතිකර ගන්නවාද? එම සතුන් මැරීම නිසා, එම සතුන්ගෙන් බාධාවන් සිදුවීම් නිසා, එම සතුන්ට හිංසා වීම නිසා ඔබ මොනතරම් ආස්‍රවයන් ඇතිකර ගන්නවාද? බුද්ධ වන්දනාව කරන විට මදුරුවන් නිසා, බුද්ධ පූජාව තියනවිට කූඹීන් නිසා මොනතරම් ගැටෙන සිත් ඇතිකරගන්නවාද?zදිනක්‌ භික්‍ෂුව පිණ්‌ඩපාතය කරගෙන පෙරළා කුටියට වැඩමකොට ආහාර සහිත පාත්‍රය මේසය මත තබා කුටියේ සහ අවට පිරිසිදු කිරීමේ කටයුතු අහවරකොට පැන් පහසුවී පාත්‍රය අතට ගෙන බලනවිට පාත්‍රයේ ආහාරවලට රතු පාට ලොකු කූඹි ඇවිල්ලා. පාත්‍රය ඇතුලේ සිටි කූඹි එම ආහාර කොටස්‌ සමග ඉවත් කරලා ඉතිරි දානය වැළඳුවා. කූඹීන්ට බණින්න ගියේ නැහැ. තිරිසන් සතුන් නිසා අපි නැති ආස්‍රවයන් ඇතිකරගන්නවා. එය උතුම් මනුෂ්‍ය ජීවිතයටත් අගෞරවයක්‌ වෙනවා. වීර්යයෙන් යුතුව ඉවසීමෙන් හේතුඵල ධර්මයන්ට අනුව දකිමින් ජීවත්වෙන්න ඔබ පුරුදු විය යුතු වෙනවා.zපිංවත් ඔබ තම ගෙදර කුටිය පිරිසිදුව පිළිවෙලට තබාගන්න. ඇඳුම්, පොත්පත් අනෙකුත් භාණ්‌ඩ පිළිවෙලකට තබාගන්න වීර්යය කියන කාරණය අත්‍යවශ්‍ය වෙනවා. ඉහත කාරණාවන් සිදුකරගැනීමට ඔබ තුළ වීර්යය නොතිබුණොත් අපිරිසිදුභාවය නිසාම අපිළිවෙල නිසාම විසිරුණු සිතක උරුමයයි ඔබට හිමිවෙන්නේ. ඒ නිසාම ඔබේ සිතේ ධර්මයන් වැඩෙන්නේ නැහැ. අපිරිසිදුභාවයන්ට අදාළව අමනුෂ්‍ය කොටස්‌වල ග්‍රහණයන්ට ඔබව මැදිවෙනවා. එවැනි පරිසරයක්‌ හේතුවෙන් ඔබ තුළ නැති ආස්‍රවයන් වැඩෙනවා. භික්‍ෂුව අත්දැකීමෙන්ම දැකලා තිබෙනවා භාවනා කරන සමහරක්‌ පිංවතුන්ලාගේ නිවස, කාමරය, කුටිය අපිළිවෙලට අපිරිසිදුවයි තිබෙන්නේ. අවශ්‍ය අනවශ්‍ය දේවල් වලින් කාමරය පිරිලා. ඉවත දැමිය යුතු දේවල් තැන්පත් කර ගැනීමටයි උත්සහ ගන්නේ. මෙවැනි හේතුන් සකස්‌ වෙන්නේ සබ්බාවස්‍රව සුත්‍රයට අදාළව සමථ විදර්ශනාවට පෙර කළයුතු පූර්වකෘතිවලින් පරිපූර්ණ නොවීම නිසාමයි.zමීළඟට පිංවත් ඔබ සමාජයෙන් නැගෙන තියුණු චෝදනා, විවේචන, නරක වචන, නපුරු ඉරියව් වීර්යයෙන් යුතුව ඉවසීමට පුරුදු විය යුතුයි. සමාජය තුළ ලෝභ, ද්වේශ, මෝහ අකුසල් මූලයන් වැඩි වශයෙන් වඩනවිට චෝදනා, විවේචන, නරක වචන, නපුරු ඉරියව් සමාජය තුළ වැඩිවෙනවා.zභික්‍ෂුවට මතකයි භික්‍ෂුවට එක්‌තරා ගමක පිණ්‌ඩපාතය වඩිනවිට වෙච්ච සිද්ධියක්‌. එදා භික්‍ෂුවගේ හිස රුවුල් වැවිලයි තිබුණේ. දැඩි අව්රශ්මියේ දහදිය දමාගෙන පෙරළා කුටියට වඩින භික්‍ෂුව දැකලා පාරේ එහා පැත්තෙන් සිටිය සද්ධාව අඩු මහත්මයෙක්‌ අනෙක්‌ කෙනාට කියනවා දැන් අපේ ගමට හිඟන්නො එනව වැඩියි කියලා. ඒ මහත්මයාගේ ඒ නපුරු වචන ඇසෙනවිට භික්‍ෂුව හදවතින් සිනාසුනා පමණක්‌මයි. සාරිපුත්ත මහ රහතන් වහන්සේ සිංහනාදයක්‌ කරනවා. මම උදේට පාත්‍රය අරගෙන පිණ්‌ඩපාතයට කුටියෙන් එළියට බහින්නේ රොඩී රැහැක රොඩී දරුවෙක්‌ පොල්කට්‌ටක්‌ අරගෙන සිඟමන් බලාපොරොත්තුවෙන් රොඩී රැහැනෙන් එළියට බහිනවා වගේ කියල. පාරේ අයිනේ සිටිය අදාළ මහත්මයා භික්‍ෂුවට සිඟන්නෙක්‌ කියල කියනවිට භික්‍ෂුවට සිතුනේ භික්‍ෂුව වෙනුවෙන් ඒ මහත්මයා සිංහනාදයක්‌ කළාය කියලයි. අද වෙනවිට එම පිංවත් මහත්මයා භික්‍ෂුවට බොහෝම ගෞරවයෙන් දන් පූජා කරන මහත්මයෙක්‌.zදිනක්‌ භික්‍ෂුව පිණ්‌ඩපාතය කරගෙන ප්‍රධාන මාර්ගයේ පෙරලා කුටියට පැමිණෙනවිට පිංවතුන් තුන්දෙනෙක්‌ පාපැදිවලින් භික්‍ෂුව පසුකරගෙන විරුද්ධ දිශාවට ගියා. ටික දුරක්‌ ගියාට පස්‌සේ මේ පිංවතුන් තුන්දෙනා එකටම තට්‌ටයෝ කියලා හයියෙන් කෑ ගැහුවා. මේ කාරණය ලියනවිටත් භික්‍ෂුවට සිනා යනවා. මේ සිනාවමයි එදා භික්‍ෂුවට තට්‌ටයා කියල කෑ ගසනවිටත් ඇතිවුණේ. මනුෂ්‍ය සමාජයේ තිබෙන ලොකුම දුර්වලකම තමයි අනුනගේ දෙය මගේ කරගැනීම. අනුන් තුළත් පුද්ගල සංඥාවන් දකිනවා. තමා තුළත් මම සිටිනවාය කියල දකිනවා. සක්‌කාය දිට්‌ඨිය කියන්නේ ඔය දුර්වලතාවයටයි. යම් පිංවතෙක්‌ ඔබට චෝදනාවක්‌, අගෞරවයක්‌, පීඩාවක්‌ කරනවා නම් එය ඔබ සංසාරයේ කරන ලද අකුසල් සංස්‌කාරයක විපාකයක්‌ වශයෙන් දකිමින් එම ක්‍රියාව කර්මය කර්මඵල විශ්වාසයට භාරදෙන්න. අනුනගේ වැරදි ක්‍රියාවන් ඔබ මගේ කරගෙන අකුසල් දෙසට ගමන් කරන්න එපා. මේ ලෝකයේ සාධාරණම විනිශ්චය ලබාදෙන්නේ සංස්‌කාර ධර්මයන් තුළින් සකස්‌වන කර්මය, කර්මඵල විසිනුයි.zදේවදත්ත හාමුදුරුවෝ බුදුරජාණන්වහන්සේට දැඩි ආකාරයෙන් චෝදනා, විවේචන, පීඩා එල්ල කරනකොට බුදුරජාණන්වහන්සේ ඒවා උපේක්‍ෂාවෙන් යුතුව ඉවසුවේ කර්මය, කර්මඵල විශ්වාසයට අදාළව දේවදත්ත ලබන අවීචියේ දණ්‌ඩනය නුවණින් දකින ගමනුයි. අනුන් ඔබට කරන වැරදි වලට ඔබ දඬුවම් දෙන්න යන්න එපා. ඒවා වීර්යයෙන් ඉවසන්න. එවිට අනුන් නිසා ඔබ දඬුවමට ලක්‌වන්නේ නැහැ. ඒ නිසා ඔබ තුළ නැති ආස්‍රවයන් හටගන්නේ නැහැ. ඇති ආස්‍රවයන් වර්ධනය වෙන්නේ නැහැ.</Content>
    <Content name="book10chapter37" translatable="false">මීළඟට සබ්භාසව සූත්‍රයට අදාළව බුදුරජාණන්වහන්සේ දේශනා කරනවා ප්‍රත්‍යාවේක්‍ෂාවෙන් ප්‍රහීනය කළ යුතු ආශ්‍රවයන් කියලා. කුමක්‌ද ඔබ ප්‍රත්‍යාවේක්‍ෂා කරන්නේ. ඔබ ගන්නා වූ ආහාරය, ඇඳුම් පැළඳුම්, ඖෂධ, නිවාස හෝ කුටිය. මේවා පරිහරණය කිරීමේදී සිහිනුවණින් පරිහරණය කරනවා. ආහාරයක්‌, ගිලන්පසක්‌, ඖෂධයක්‌, නිවාස පරිහරණය කිරීමේදී මේවා කෙරෙහි තෘෂ්ණාවක්‌ ඇතිකොට ගතහොත්, ඒවා කෙරෙහි සුබ නිත්‍ය සංඥාවන් ඇතිකොට ගතහොත් ඔබ තුළ නැති ආශ්‍රවයන් වැඩෙනවා. ඇති ආශ්‍රවයන් වර්ධනය වෙනවා. ආහාරයත්, ගිලන්පසත්, ඖෂධත් ඔබ පරිහරණය කළ යුත්තේ මේ ශරීරයේ ජවය, මදය, අලංකාරය පිණිස සිතිවිලි ඇතිකොටගෙන නොවේ. අනිත්‍යභාවයට පත්වන ආයුෂ, වර්ණ, සැපය, බලය පිළිබඳ දැක්‌මක්‌ ඇතිකොටගෙනය. ආහාරයක්‌ ගැන සිතන මොහොතේ, ආහාරයක්‌ සකස්‌කරන මොහොතේ, ආහාරයක්‌ අනුභව කරන මොහොතේ ආහාරය කෙරෙහි ඇතිවන රස, ගුණ පිළිබඳ සිතිවිලි අනිත්‍ය වශයෙන් දකින්න ඔබ දක්‍ෂ නම් එතැන අර්ථවත් ප්‍රත්‍යාවේක්‍ෂාවක්‌ තිබෙනවා. සංසාරයක්‌ පුරාවට ඔබ ආහාර ටොන් කී ලක්‍ෂයක්‌ ගිල දමන්නට ඇතිද? රජ, සිටු, ඇමැතිවරු වෙලා රාජ භෝජන කොතෙක්‌ ගිල දමන්නට ඇතිද? සශ්‍රික දෙවිවරු වෙලා දිව්‍ය භෝජන කොතෙක්‌ වළඳන්න ඇතිද? තිරිසන් සතුන් වෙලා තණකොළ, පුන්නක්‌කු කොතෙක්‌ ගිලදමන්නට ඇතිද? ප්‍රේතයෙක්‌ ප්‍රේතියක්‌ වෙලා සෙම් සොටු මොනතරම් ආහාරය කොට ගන්න ඇතිද? යක්‍ෂයින් වෙලා භූත සත්ත්වයන් මොන තරම් මරාගෙන කන්න ඇතිද? මේ හැම භවයක්‌ම, මේ සෑම ආහාරයක්‌ම අනිත්‍ය බව නුවණින් දකිමින් වර්තමාන කෑම මේසයේ කෑම පිඟාන භූක්‌ති විඳින්න. ඔබ භුක්‌ති විඳින කෑම පිඟානේ රසයත්, ගුණයත් පිළිබඳ සිතුවිලි අපවිත්‍රභාවයට සෙම්, සොටු, රුධිරය, මුත්‍රා, වමනය අසූචි වශයෙන් නොගැටෙන සිතෙන්, සංසන්දනාත්මකව නුවණින් දකින්න. ඉහත කාරණයේදී ඔබේ සිතේ ගැටීමක්‌ ඇතිවෙනවා නම් එම ගැටෙන සිතත් අනිත්‍ය වශයෙන් දකින්න. ආහාරය තුළ ඕපපාතිකව ඇතිවන පණුවෙක්‌, ප්‍රත්‍යාවේක්‍ෂාවෙන් තොරව ආහාර ගැනීමේ ඵලයක්‌ බව නුවණින් දකින්න. අනුභව කරන බත් කටට වඩා, දන් දෙන බත්කට වටිනා බවත්, දන්දෙන බත්කටට වඩා, ප්‍රත්‍යාවේක්‍ෂා කොට අනුභව කරන බත්කට ශ්‍රේෂ්ඨ බවත් සිහිපත් කරගන්න.zආහාර ප්‍රත්‍යාවේක්‍ෂාව ගැන සටහන තබනකොට, අතීතයේ වැඩ සිටිය ස්‌වාමීන් වහන්සේ නමක්‌ මතකයට පැමිණියා. මේ ස්‌වාමීන් වහන්සේ රහතන් වහන්සේ නමක්‌. නමුත් අනිත් ස්‌වාමීන් වහන්සේලා මේ බව දැනගෙන සිටියේ නැහැ. මේ ස්‌වාමීන් වහන්සේ අනිකුත් ස්‌වාමීන් වහන්සේලාත් සමග දානෙ ගෙවල්වලට වැඩියහම පාත්‍රයට හත් වතාවක්‌ම දානෙ බෙදාගෙන වළඳනවා. වැඩිපුර දානය වළඳන මේ ස්‌වාමීන්වහන්සේ නිසා අනෙක්‌ ස්‌වාමීන්වහන්සේලාට ලැඡ්ජාවක්‌ ඇතිවුණා. දිනපතා සිදුවන මේ ලැඡ්ජාසහගත ක්‍රියාව නිසා ස්‌වාමීන්වහන්සේලා සිතුවේ අදාළ ස්‌වාමීන්වහන්සේ ගිජුකම නිසා වැඩිපුර දානය වළඳනවා කියලා. මේ කාරණය ස්‌වාමීන්වහන්සේලා විසින් බුදුරජාණන්වහන්සේට පැමිණිලි කරනවා. බුදුරජාණන්වහන්සේ දිවැසින් බලනවා කව්ද මේ සීමාව ඉක්‌මවාගොස්‌ දානය වළඳන ස්‌වාමීන්වහන්සේ කියලා. එවිට බුදුරජාණන්වහන්සේ දකිනවා, උන්වහන්සේ රහතන්වහන්සේ නමක්‌ය කියලා. බුදුරජාණන්වහන්සේ දේශනා කරනවා, අතීතයේ පන්සියයක්‌ ආත්මභාවවල ඇත්කුළයේ ඉපැදීම නිසා ඒ සංසාර පුරුද්දට ආහාර වැඩිපුර ගන්නවා කියලා. ඒ රහතන්වහන්සේ පාත්‍රයට හත්වතාවක්‌ දානය බෙදාගෙන වැළඳුවත් උන්වහන්සේ වළඳන එකම බත්කටක්‌ නිසාවත් උන්වහන්සේ තුළ තෘෂ්ණාවක්‌ ඇති නොවන බව බුදුරජාණන්වහන්සේ දේශනා කරනවා. පිංවත් ඔබත්, කෑම මේසයේදී තෘෂ්ණාව දන්දී ආහාර පමණක්‌ අනුභව කරන්න. එය ආහාර ගිලන්පස ප්‍රත්‍යාවේක්‍ෂාවේ ශ්‍රේෂ්ඨම ඵලය වෙනවා වගේම, ශ්‍රේෂ්ඨම දානය වෙනවා ඇත. එසේ නොවී, තෘෂ්ණාවෙන් ඔබ ආහාර ගිලන්පස පරිහරණය කළොත්, ඔබ තුළ නැති ආශ්‍රවයන් ඇතිවෙනවා. ඇති ආශ්‍රවයන් වර්ධනය වෙනවා.zඖෂධ පරිහරණයේදිත් රෝගීභාවය අනිත්‍යභාවයට පත්වී නීරෝගීභාවයත්, නීරෝගීභාවය අනිත්‍යභාවයට පත්වී රෝගී භාවයත් ඇතිවන අයුරු නුවණින් දකිමින් ඖෂධ ප්‍රත්‍යාවේක්‍ෂාව සිදුකරන්න. වර්තමානයේ ඖෂධවල මිලගණන් අහනකොට, ඖෂධ මිලට ගන්නකොට නැති ආශ්‍රවයන් ඇතිවන බවක්‌ සමාජය තුළින් අසන්නට ලැබෙනවා. මෙවැනි සිදුවීම් මනුෂ්‍යයාගේ ලෝභ, ද්වේෂ, මෝහ සිතිවිලි නිසා හටගන්නා අකුසලයන්ගේ විපාකයක්‌ බව හඳුනාගනිමින් අකුසල් නිසා පිංවත් ඔබ නැති ආශ්‍රවයන් ඇතිකොටගන්නේ නැතිව, මෙවැනි ප්‍රශ්න ධර්මානුකූලව ගලපාගන්න දක්‍ෂ වෙන්න ඕනේ. ඉපදීම නිසාමයි ජරා, ව්‍යාධි, මරණ සිද්ධවෙන්නේ. ඉපදීම නිරෝධය කිරීමෙන් තොරව ඉහත ප්‍රශ්නය නොවිසඳෙන බව ඔබ නුවණින් දකින්න දක්‍ෂනම්, එය ඖෂධ ප්‍රත්‍යාවේක්‍ෂාවට අර්ථවත් ප්‍රවේශයක්‌ වෙනවා.zමේ සටහන තබන දිනයේ භික්‍ෂුව උදේම කසායක්‌, චූර්ණයක්‌ වැළඳුවා. සවසත් කසායක්‌ චූර්ණයක්‌ වැළඳුවා. ඒ ඖෂධයන් ප්‍රත්‍යාවේක්‍ෂ කිරීමේදී භික්‍ෂුව දකින්නේ වෙනස්‌වන නිරෝගීභාවයත්, වෙනස්‌වන රෝගීභාවයත් පමණමයි. ඉපදීම නිසා සකස්‌වෙන, වෙනස්‌වන, ජාති ජරා ව්‍යාධි ධර්මතාවලට නොවෙනස්‌වන විසඳුම ඖෂධ නොව, ඉපදීමේ නිරෝධය බවත්, එතෙක්‌ ප්‍රත්‍යාවේක්‍ෂාවෙන් ඖෂධ පරිහරණයකොට ඇති ආශ්‍රවයන් නැතිකොටගන්න ඔබ දක්‍ෂවෙන්න.zසංස්‌කාරයන්ට යටත්ව ජීවිතය නොදකින පිංවතා නීරෝගීභාවයට ගොඩාක්‌ කෑදරයි. ඒ නිසාම ඖෂධ ප්‍රත්‍යාවේක්‍ෂාවෙන් තොරවයි පරිහරණය කරන්නේ. බුදුරජාණන්වහන්සේගේ කාලයේ නිරෝගීබවට කෑදරකමෙන් හොරාට පැවිදි වුණු අය හිටියා. රෝග සුවකිරීමේ දක්‍ෂ ජීවක වෛද්‍යවරයා, සංඝයාට තමයි විශේෂයෙන්ම බෙහෙත් කළේ. ඒ නිසාම රෝගාබාධ සහිත මිනිසුන් ජීවක වෛද්‍යවරයාගෙන් වෛද්‍ය ප්‍රතිකාර ගන්න හොරාට පැවිදි වුණා. ඒ නිසාම බුදුරජාණන්වහන්සේ යම් යම් රෝගාබාධයන් තිබෙන ගිහි පිංවතුන් පැවිදි කරගන්න එපාය කියල විනය කාරණාවක්‌ පවා පනවනවා. වෙනස්‌වන නීරෝගීකමට කෑදර මනුෂ්‍යයෝ බරපතල වූ ආශ්‍රවයන් ඖෂධ නිසාත්, රෝගීභාවය නිසාත් ඇතිකොට ගන්නවා.zමේ භික්‍ෂුවගේ පැවිදි ජීවිතයේ ඖෂධ ප්‍රත්‍යාවේක්‍ෂාවේ අර්ථවත් තැනක්‌ තමයි පැවිදි දිවියේ මුල් කාලවකවානුවල කායික වේදනාවන් උදෙසා හිමිදිරියේ ස්‌වමුත්‍රා පානය කිරීම. වර්තමානයේ නම් භික්‍ෂුව මේ පුරුද්දෙන් මිදිලයි සිටින්නේ. පිළිකුල් සහගත කයත්, පිළිකුල් සහගත ඖෂධත් තුළින් එදා භික්‍ෂුව කයත් ඖෂධත් කෙරෙහි ඇති තෘෂ්ණාවට බරපතල අභියෝගයක්‌ එල්ල කළා. නමුත් එදා භික්‍ෂුව ප්‍රත්‍යවේක්‍ෂාව කියන වචනයේ අර්ථය නිවැරදිව දැනගෙන සිටියේ නැහැ.</Content>
    <Content name="book10chapter38" translatable="false">ආහාරය, ඖෂධ ප්‍රත්‍යවෙක්‌ෂාවෙන් පරිහරණය කරනවා වගේම කුටිය, නිවසද සිහියෙන් යුතුව පරිහරණය කරන්න කියලා, බුදුරජාණන් වහන්සේ දේශනා කරනවා. සුඛෝපභෝගී මන්දිරයක ජීවත්වෙන පිංවතා එම මන්දිරය කෙරෙහි ඇතිකරගෙන තිබෙන තෘෂ්ණාවම, පොල්අතු පැලේ ජීවත්වන පිංවතාත් තම පොල් අතු පැළ කෙරෙහි ඇති කරගෙන තිබෙනවා. තෘෂ්ණාව හේතුවෙන් මනුෂ්‍යයා තුළ සකස්‌වෙන සිතුවිලිවල සංකීර්ණභාවය නිසාම ඉදිවන සුඛෝපභෝගී නිවාස නිසා, නිවස කියන කාරණය මනුෂ්‍යයාට මාර බිමක්‌ බවට පත්වී තිබෙනවා.zනිවස උදෙසා යටකරන අතිවිශාල ධනයත්, නිවස නඩත්තුවත්, ගෘහ අලංකාරයත් හේතුවෙන් මනුෂ්‍යයාට නිවස ප්‍රත්‍යවේක්‌ෂාවෙන් පරිහරණය කිරීම කියන කාරණය අමතක වී යනවා. වර්තමාන සමාජයේ ප්‍රත්‍යවෙක්‌ෂාව කියන වචනයේ අර්ථය ජීවිතයට එකතුකර නොගත් මනුෂ්‍යයෝ මැරෙන මොහොතේ තම නිවස කෙරෙහි තෘෂ්ණාවෙන් පරදත්තඋපජීවී ප්‍රේතයින් ලෙස ඉපදීමත් එම නිවෙස්‌ වලට ගෙම්බන්, හූනන් ලෙස ඉපදීමත් සුලභ සිද්ධියක්‌ බවට පත්වී තිබෙනවා. එම නිසා පිංවත් ඔබ ඔබේ නිවස, කුටිය පරිහරණය කරන්නේ කාමච්ජන්දයන් වඩවා ගැනීම සඳහා නොව අව්,වැසි, පිණි ආදියෙන් මැසි, මදුරුවන්, සර්පයන්ගෙන් ආරක්‍ෂාවී කුසල් මාර්ගය ශක්‌තිමත් කර ධර්මයේ අර්ථයන් ජීවිතයට එකතු කර ගැනීමටය කියන කාරණය නුවනින් දකින්න.zඔබේ සුඛෝපභෝගී නිවස පිහිටි බිම්කඩ අතීතයේ ඔබ දස දහස්‌ වාරයක්‌ මැරි වළදැමු සුසාන භූමිය හැටියට දකින්න ඔබ දක්‍ෂවෙන්න. පිංවත් ඔබ රාත්‍රියට නිදි යහනේ සැතපෙන විට අතීතයේ ඔබව මහිදන් කළ සුසානභූමියක්‌ මත සැතපෙනවාය කියන කාරණය නුවනින් දකිමින් නින්දට යන්න. එවිට එම රාත්‍රිය පුරාම ඔබට ධුතාංග ශීලයක අර්ථයක්‌ ද යම් ප්‍රමාණයකට වැඩෙනු ඇත. පිංවත් ඔබ දකින අතීත නිවාස ප්‍රත්‍යවෙක්‌ෂාව තුළින් වර්තමාන නිවස කෙරෙහි ඇති තෘෂ්ණාව හීන කරගැනීමට උත්සුකවන්න.zඅතීතයේ පිංවත් ඔබ රාජ රාජ මහාමාත්‍යයන් හැටියට ඉපදෙන වෙලාවේ ඔබ හිමි කරගෙන සිටි සුබෝපභෝගී මන්දිර නුවනින් දකින්න. බෝධිසත්වයින් මහසුදස්‌සන නැමති සක්‌විති රජු ලෙස රජ කරන සමයෙහි දිව්‍යතලයන්ට අධිපති ශක්‍ර දෙවියන්ගේ නියමයෙන් දිව්‍යතලයේ වැඩසිටින විස්‌කම් දෙවිපුත් මහසුදස්‌සන රජුට දහම්පාය නම් ගෙයක්‌ මැව්වාය කියල බුදුරජාණන් වහන්සේ දේශනා කරනවා. විස්‌කම් දෙවිපුත් මැවු දහම් පාය දිගින් යොදුනක්‌ පළලින් අඩ යොදුනක්‌ විශාලය. මෙම දහම්පායේ බිත්ති, ගෙබිම, රනින්ද, රිදියෙන්ද, පළිගුවලින්ද හැදුවාවූ ගඩොලින් නිමකරල තිබෙන්නේ. මේ දහම්පායේ සෑම කුළුනක්‌ම, සෑම පියගැට පෙළක්‌ම රනින්, රිදියෙන්, පළිගුවෙන් තමයි නිමවෙලා තිබෙන්නේ. මහාසුදස්‌සන රජුගේ අතීත කුසල් ශක්‌තියේ ඵලයයි විස්‌කම් දෙවිපුත් මැවු දහම්පාය නැමති නිවස. මෙම නිවස යමෙක්‌ දකින්නේද ඔහුගේ ඇස්‌ අදුරු කරනවා වලාකුළු පහවු අහසේ ඇති හිරු දෙස යම්සේ බැලිය නොහැකිද රනින්, රිදියෙන්, පළිගුවෙන් කළ දහම් පායේ දීප්තිය නිසාම යමෙකුට දහම්පාය දෙස එක එල්ලේ බැලිය නොහැකියයි බුදුරජාණන් වහන්සේ දේශනා කරනවා. මේසා අසිරිමත් දහම්පාය නම් නිවසක්‌ අනිත්‍යභාවයට පත්වී ගියාය කියල බුදුරජාණන් වහන්සේ දේශණාකරනවා. අතීතයේ පිංවත් ඔබම ජීවත්වු මෙවන් අසිරිමත් මන්දිරයක්‌ වෙනස්‌වී ගියානම්, අහිමිවී ගියානම් ඒ සංස්‌කාර අනිත්‍යවී ගියානම් වර්තමානයේ ඔබ පරිහරණය කරන ඔය නිවස සෙල්ලම් ගෙදරක්‌ නේද? අතීත නිවාස ප්‍රත්‍යවෙක්‌ෂාව තුළින් වර්තමාන නිවස කෙරෙහි ධර්මයේ අර්ථය මතුකරගන්න.zඉහත සටහන කියවන විට ඔබට ප්‍රශ්ණයක්‌ මතුවෙන්න පුළුවන් මනුෂ්‍ය ලෝකයේ රජකම් කරපු මහසුදස්‌සන බෝධිසත්ව සක්‌විති රජුට දිව්‍යතලයේ විස්‌කම් දෙවිපුත් දහම්පාය නිවස මැව්වෙ කොහොමද කියල. මේකට තමයි කුසලයේ ශක්‌තිය කියන්නේ, දිව්‍යතලයේ ශක්‍රයා යම් පිනකින් කුසලයකින් පොහොසත්ද සක්‌විති රජු කෙනෙක්‌ද එවැනිම පිනකින් පොහොසත් කෙනෙක්‌. ඒ නිසාමයි ශක්‍රයාට දිව්‍යතලයේ උරුම සම්පත් සක්‌විති රජු මනුෂ්‍යලෝකයේදී දෙවියන්ගේ මැවීම තුළින්ම ලබන්නේ.zඅතීතයේ ඔබ සශ්‍රික දිව්‍යතලවල දෙවියෙක්‌ දිව්‍යංගනාවක්‌ හැටියට ඉපදුන වෙලාවේ මොනතරම් අසිරිමත් දිව්‍යවිමාන, දිව්‍ය මන්දිර මගේ කරගෙන ඔබ ජීවත්වෙන්න ඇතිද? ආටානාටිය සුත්‍රයේදී සඳහන් වෙනවා දිව්‍යතලයේ වැඩසිටින සතරවරම් දෙවිවරුන්ගේ එක මහේශාක්‍ය දෙවියෙක්‌වන වෙසමුණි දිව්‍ය රජුන්ට අහසේ මවන ලද ආටානාටය, කුසිනාටාය, පරකුසිනාටාය යැයි දිව්‍ය නගරයන් තිබෙනවාය කියල. පරකුසිනාට නුවරට උතුරු දෙසින් කපිවන්ත නම් නුවරක්‌ද නවනවතිය නම් නුවරක්‌ද, ජනොඝ නම් නුවරක්‌ද, ආලකමන්දා නම් රාජධානියක්‌ ද තිබෙනවා කියලා. මේ සියල්ල දිව්‍යතලයේ වෙසමුණි දිව්‍යරජු යටතේ පවතින දිව්‍ය රාජධානියයි. මෙම රාජධානියේ විසිතුරු මල් උයනක්‌ තිබෙනවා. එම මල් උයනේ භගලවතීනම් රනින් නිමවු මන්දිරයක්‌ තිබෙනවා. එම දිව්‍ය මල් උයනේ දිව්‍ය පක්‍ෂීන් බොහොමයක්‌ සිටිනවා. දිව්‍ය මොනරුන්, කොස්‌වාලිහිනින්, කෝකිලයන්ගේ නාදයෙන් කුල්මත්වු නිති ඵලදරණ වෘක්‌ෂයෝ එහි තිබෙනවා. එහි මල් ගොමුවල ජීව, ජීව යැයි හඩනඟන ජීවජීවක නම් පක්‌ෂියෙක්‌ද උට්‌ඨවචිත්ත නම් පක්‌ෂියෙක්‌ ද වළිකුකුලෝද රන් කකුළුවෝද පොකඛරසාතක නම් පක්‌ෂිහුද ගිරවුන් සැළලිහිණියන් දන්ඩමානවක නම් පක්‌ෂීන්ද නිරතුරුවම වෙසමුණි දිව්‍ය රජුගේ දිව්‍ය මන්දිරය, දිව්‍ය මල් උයන විසිතුරුයි කියල ආටානාටි සුත්‍රයේ සදහන් වෙනවා. මෙවන් විසිතුරු දිව්‍ය මන්දිරවල ඔබ අතීතයේ ජීවත් වුණා නම් ඒ විසිතුරු සංස්‌කාරයන් අනිත්‍යවී ගියානම් මේ මොහොතේ ඔබ ජීවත්වන නිවස කෙරෙහි කුමන තෘෂ්ණාවක්‌ ඇතිකොටගන්නද? ඒ නිසා තෘෂ්ණාවෙන් තොරව නිවස පරිහරණය කරන්න.zසංස්‌කාරයන්ගේ අනිත්‍යභාවය දකිමින් නිවස පරිහරණය කරන්න. ඔබේ වසඟයේ තබා ගතනොහැකි දෙයක්‌ වශයෙන් දකිමින් නිවස පරිහරණය කරන්න. එසේ නොවුණොත් නිවස නිසාම පිංවත් ඔබ නැති ආස්‍රවයන් ඇති කරගන්නවා. ඇති ආස්‍රවයන් වර්ධනයකර ගන්නවා. ඉහත ආකාරයටම ඔබ පරිහරණය කරන ඇඳුම් පැළඳුම් ද ප්‍රත්‍යවේක්‌ෂ නුවනින් යුතුව පරිහරණය කරන්න.</Content>
    <Content name="book10chapter39" translatable="false">මීළඟට සබ්භාසව සූත්‍රයට අදාළව බුදුරජාණන් වහන්සේ දේශනා කරනවා දුරු කිරීමෙන් ප්‍රහානය කළ යුතු ආස්‍රවයන් ගැන. මොනවද පිංවත් ඔබ දුරු කළයුත්තේ. නිරතුරුවම ඔබ තුළ සකස්‌වෙන කාම විතර්කයන්, කාමයේ ආදීනවයන් දැකල දුරුකරන්න ඕන. ලෝභ, ද්වේශ, මෝහ අකුසල මූලයන්ට අදාළ විතර්කයන් ඒවායේ ආදීනවයන් දැකලා දුරුකරනවා.zභික්‍ෂුව මුණගැසුණු මහත්මයෙක්‌ ප්‍රකාශ කළේ සත්ත්වයින්ගේ ඕපපාතික උපතක්‌ නැහැයි කියලා. භික්‍ෂුව ඒ මහත්මයාට ප්‍රකාශ කළේ ‘මහත්තයෝ, ඔය මතය දුරු කරන්න’ය කියලා. මොකද මෙවැනි මිථ්‍යාදෘෂ්ටික අදහස්‌ නිසා නැති ආස්‍රවයන් වැඩෙනවා. එක ලෝභ සිතක්‌ එක ද්වේශ සිතක්‌ දුරුකිරීමට ඔබ අදක්‍ෂ වුවහොත් සතර අපායට වැටෙන බලවත් ආස්‍රවයන් ඔබ තුළ ඇතිවෙන්න පුළුවන්. ශිල්පදයක්‌ බිඳින්න කියල සිත කිව්වොත් එම සිත දුරුකරන්න. නරක මිතුරෙක්‌ හමුවන්න, වැරදි ගමනක්‌ යන්න සිත කිව්වොත් එම සිත දුරුකරන්න. කුසලයට අකැමැති සිතක්‌ සකස්‌වුවහොත් එම සිත දුරු කරන්න.zහෙට දවසේ හිමිදිරියේ සිට ඔබ සිහියෙන් යුතුව දවස පුරාවට ඇතිවන අකුසල් සිත් දුරු කරනවාය කියල සිතුවොත් එය ක්‍රියාත්මක කළොත්, ඔබ නැති ආස්‍රවයන් මතුකර ගන්නේ නැහැ. අවම වශයෙන් දිනකට ඔබ තුළ සකස්‌වෙන අකුසල් සිත් පහක්‌ දුරුකරන්න පුරුදුවෙන්න. ක්‍රමානුකූලව එය වැඩිකර ගැනීමට උත්සාහ ගන්න. ඔබ පරිහරණය කරන සෙලියුලර් දුරකථනය, කොණ්‌ඩ මෝස්‌තරය, ඔබ අඳින ඇඳුම් විලාසිතාව, ඔබේ ඉරියව් පැවැත්ම නිසා ඔබ තුළ ආස්‍රවයන් සකස්‌වෙන බව ඔබට දැනුනොත් ආස්‍රවයන් වැඩෙන එම ධර්මතාවන් දුරුකරන්න දක්‍ෂ වෙන්න.zනවීන තාක්‍ෂණික ලෝකය සබ්භාසව සූත්‍රයේ අර්ථයන්ට බලවත් අභියෝගයන් එල්ලකර තිබෙනවා. එම අභියෝගයේ තරමටම මනුෂ්‍යයාගේ පංචඋපාදානස්‌කන්ධය නොසන්සුන්භාවයට පත්කිරීමට අදාළව ආස්‍රවයන් වර්ධනය කරගන්නවා. පිංවත් ඔබ පිංකමක්‌ සිදු කරන විට, සද්ධර්මය ශ්‍රවණය කරන විට අශ්‍රද්ධාවට අදාළ සිතුවිලි දුරුකරගෙන ඕනේ එම කාර්යයන් සිදු කරන්න. අනාගාමී ඵලයට පත් උග්ග ගෘහපතිතුමා සතු ආශ්චර්යමත් කාරණාවන්ගෙන් එකක්‌ තමයි, එතුමා සද්ධර්මය ශ්‍රවණය කරන්නේ එම ධර්මයේ අඩුපාඩු වැරදි සෙවීමට නොවේ. ඒවා සොයල විවේචන කිරීමට නොවේ. උතුම් සද්ධර්මයේ අර්ථයක්‌ම ජීවිතයට එකතුකරගන්නවා කියන බලාපොරොත්තුවෙන්මයි. එය උග්ග ගෘහපතිවරයා සතු ආශ්චර්යමත් ගුණයක්‌. එම නිසා පිංවත් ඔබත් ධර්මයට අදාළ කාරණාවලදී අශ්‍රද්ධාවට අදාළ සිතුවිලි දුරු කරන්න පුරුදු වෙන්න. එසේ නොවුණොත් ධර්මයට අගෞරව කිරීම හේතුවෙන් බලවත් ආස්‍රවයන් අපි ඇතිකර ගන්නවා. පන්සලකට යන්න, ආරණ්‍යයකට යන්න, බුද්ධ රත්නය, ධර්ම රත්නය, සංඝ රත්නය දකින්නට යන්න මන්දෝත්සාහී වෙන සිත දුරු කරන්න.zබුදුරජාණන් වහන්සේ දේශනා කරනවා, සියක්‌ දහසක්‌ ඇතුන්ද, සියක්‌ දහසක්‌ අජානීය අශ්වයන්ද, සියක්‌ දහසක්‌ රනින් සරසන ලද කන්‍යාවෝද ලබන්න ඔබ යන ගමනක්‌ වේද, තෙරුවන් දකින්න යන්නාහුගේ එක පියවරක්‌ ඊට වඩා දසදහස්‌ වාරයක්‌ වටිනවාය කියල.zපිංවත් ඔබ දන් පැන් පූජා කරන අවස්‌ථාවල ලෝභ සිත් දුරු කරන්න දක්‍ෂ වෙන්න. මසුරුකම් ඇති, දන්දෙන අයට අගුණ කියන, යම් මසුරු මිනිසෙක්‌ මෙලොව ඇතිද ඔහු ප්‍රේත ලෝකයටද, නිරයටද, තිරිසන් ලෝකයටද වැටෙනවා. මිනිසත් බවක්‌ ලැබුවොත් ආහාර, වස්‌ත්‍ර, යානවාහන, කාමසම්පත් හීන, ඒවා දුකසේ ලබන දිළිඳු කුලයක ඉපදෙනවා කියලා බුදුරජාණන් වහන්සේ දේශනා කරනවා. සැවැත්නුවර අපුන්තක සිටුතුමා මහා ධනස්‌කන්ධයකට හිමිකම් කිව්වත් බතකුයි හොද්දකුයි පමණයි, ආහාරයට ගත්තේ දිරාගිය ඇඳුමක්‌ පරිහරණය කළේ. සිටුතුමා මොනතරම් ධනයක්‌ තිබිලත් එම ධනය පරිහරණය කිරීමට සිත නොදීමේ හේතුව බුදුරජාණන් වහන්සේ දේශනා කරනවා.zඅතීතයේ සිටුවරයෙක්‌ ලෙස ඉපදුණු වෙලාවේ තගරසිඛී කියන පසේබුදුරජාණන් වහන්සේ නිවසට පිණ්‌ඩපාතයට වැඩිය වෙලාවේ සිටුතුමා සේවකයින්ට දන් දෙන්න කියල ඉවතට ගියා. දානේ දීමෙන් පසුව එම සිටුතුමා සිතනවා දානයට දුන්න ආහාර ටික, සේවයකුට දුන්නානම් වැඩිපුර වැඩක්‌ කරගන්න තිබුණා නේද කියල. පසේ බුදුරජාණන් වහන්සේට දන්දෙන්න කියල සේවකයින්ට කියපු නිසා එම පිනෙන් සත්වරක්‌ සිටුතනතුරු ලැබුණා. නමුත් දන්දීමෙන් අනතුරුව එම ආහාර සේවකයෙකුට දුන්නානම් හොඳයි නේද කියල සිතුන නිසා ඇඳුම් ආහාර රථවාහන පරිහරණය කරන්න පින නැතුව ගියා. සිටු තනතුර ලැබුණත් සැප විඳින්න සිත දුන්නේ නැහැ. පිංවත් ඔබත් මසුරු සිත් දුරු කරමින් දන් පැන් දෙන්න. එසේ නොවුණොත් නැති ආස්‍රවයන් ඇතිවෙනවා. ඇති ආස්‍රවයන් වැඩෙනවා. බුදුරජාණන් වහන්සේ දේශනා කරනවා, ආහාර දෙන්නා බලය දෙන්නේ වේ, වස්‌ත්‍ර දෙන්නා වර්ණය දෙන්නේ වේ, රථ වාහන දෙන්නා සැපදෙන්නේ වේ, පහන් දෙන්නා ඇස්‌ දෙන්නේ වේ, යමෙක්‌ ආවාස දෙයිද හේ සියල්ල දෙන්නේ වෙයි. යමෙක්‌ ධර්මානුශාසනා කෙරේද හේ අමෘතය දෙන්නේ වෙයි කියලා. යමෙක්‌ මසුරු සිත දුරු කිරීමට අදක්‍ෂනම් මේ සියල්ලම ඔහුට අහිමිවී යනවා. නුවණ නැත්තාවූ යම් කෙනෙක්‌ ආර්යය චර්යාවන් දුරුකරමින් හැසිරෙත්ද ආර්ය ධර්මයන් දුරුකරමින් හැසිරෙයිද ඔහු දරුණු වූ රෞරව නිරයට පැමිණ බොහෝ කලක්‌ දුක්‌ අනුභව කරයි කියල බුදුරජාණන් වහන්සේ දේශනා කරනවා. පිංවත් ඔබ නිරතුරුවම බුදුරජාණන් වහන්සේ කෙරෙහිවූ විශ්වාසය ඔබ ළඟට ගන්න. එවිට මිථ්‍යදෘෂ්ටිය ඔබෙන් දුරු වෙනවා. ශීලය, කුසලය කෙරෙහිවූ විශ්වාසය ඔබ තුළට ගන්න, එවිට අකුසලය, දුශ්ශීලභාවය ඔබෙන් දුරු වෙනවා.</Content>
    <Content name="book10chapter40" translatable="false">මේ දවස්‌වල භික්‍ෂුව පිණ්‌ඩපාතයේ වඩින ප්‍රධාන මාර්ගයේ ප්‍රතිසංස්‌කරණය කරනවා. මාර්ගය දිගටම ගල් කැබලි සහ ලී කුඩු අතුරලා. භික්‍ෂුව මාර්ගය දිගේ පිණ්‌ඩපාතයේ වඩින විට භික්‍ෂුව පසුකරගෙන බස්‌ රථයක්‌ වේගයෙන් ගමන් කළා. බස්‌ රථයේ වේගයට මුළු මාර්ගයම ගල් කුඩු දුහුවිල්ලෙන් වැසීගියා. භික්‍ෂුවට සිදුවුණා විනාඩියක්‌ පමණ එකතැන නැවතී දෑස්‌පියාගෙන සිටින්න. එම බස්‌රථයේ රියදුරු මහතා තුළ අශ්‍රද්ධාවට අදාළව සකස්‌වුණ එක සිතුවිල්ලක්‌ දුරුකිරීමට එම රියදුරු මහතා අදක්‍ෂවීම නිසා මොනතරම් කුසලයක්‌ අහිමිකර ගත්තාද? එම රියදුරු මහත්මයාට පුළුවන් වුණා නම් පිණ්‌ඩපාතයේ වඩින භික්‍ෂුව මහාසංඝරත්නය හැටියට දැකලා මම බස්‌ රථය වේගයෙන් ගමන් කළොත් ස්‌වාමීන් වහන්සේට දුහුවිල්ලෙන් පීඩාවක්‌ වෙනවා කියලා හිතල රථයේ වේගය අඩු කර ධාවනය කරන්න. ඒ සකස්‌කරගත් ශ්‍රද්ධාවට අදාළ එක සිතුවිල්ලෙන් ඔහු ආර්යය අෂ්ඨාංගික මාර්ගයේ ජීවත් වුණා වෙනවා.zරියදුරු මහත්මයා ස්‌වාමීන්වහන්සේව සංඝයා හැටියට දකින මොහොතේම තෙරුවන් කෙරෙහි ශ්‍රද්ධාව, සම්මාදිට්‌ඨිය පෝෂණය වෙනවා. ස්‌වාමීන් වහන්සේට ගල් කුඩු දුහුවිල්ලෙන් පීඩාවක්‌මයි කියල සිතනවිටම හිංසාවෙන් බැහැරවෙච්ච සිත තුළ සම්මා සංකප්පයන් වැඩෙනවා. මෙහෙම සිතන්න දක්‍ෂ පිංවතා තුළ මේ මොහොතේම ශිල්පද ආරක්‍ෂාවෙනවා. කුසල් සිත් තව තව ශක්‌තිමත් කරගැනීම නිසා සම්මා වායාමෝ ධර්මයන් වැඩෙනවා. මේ සියල්ල සකස්‌වීමෙන් සම්මා සතිය ක්‍රියාත්මක වෙනවා. එම රියදුරු මහතා රාජකාරි සිදුකරගන්නා මොහොතේදී සකස්‌කරගන්නා එක අර්ථවත් සිතුවිල්ලක්‌ තුළින් ආර්ය අෂ්ඨාංගික මාර්ගයම ශක්‌තිමත් කර ගැනීමට හැකියාව තිබියදී අශ්‍රද්ධාවට අදාළව සකස්‌වුණ එක අකුසල් සිතක්‌ දුරුකිරීමට අදක්‍ෂ වූ නිසාම නැති ආස්‍රවයන් ඇති කරගන්නවා. ඇති ආස්‍රවයන් වර්ධනය කරගන්නවා. පිංවත් ඔබත් එදිනෙදා රාජකාරී ජීවිතයේදී අනූනට පීඩාව උදෙසා අනුන්ගේ අයහපත, අකමැත්ත උදෙසා සකස්‌වෙන අකුසල් සිත් දුරුකිරීමට පුරුදුවෙන්න. එවිට නැති ආස්‍රවයන් ඇතිවෙන්නේ නැහැ. ඇති ආස්‍රවයන් හීනවී යනවා.zඔබ තුළ ඇති වන ළාමක කාම විතර්ක, ව්‍යපාද විතර්ක, හිංසා විතර්ක දුරුකරන්න. ඒ විතර්කයන් දුක පිණිසමයි වෙන්නේ. සමාධියෙන් එකඟ කර ගත් සිතින් මෙය දුකයැයි දකින්න. මෙය දුකට හේතුව යැයි දකින්න. මෙය දුකේ නිරෝධය යැයි දකින්න. දුක නිරෝධය කිරීමේ මාර්ගය ආර්ය අෂ්ඨාංගික මාර්ගය වැඩෙන සිතුවිලිවලින් ජීවිතය පෝෂණය කොටගන්න. එවිට ඔබ රාජකාරි වෙලාවෙන් ආර්යඅෂ්ඨාංගික මාර්ගයේ ගමන් කළා වෙනවා.zගිහි සමාජය තුළ පිංවතුන්ලාට යුතුකම් කියලා කොටසක්‌ තිබෙනවා. පිංවත් ඔබ කෙනෙකුට උපකාරයක්‌ කළොත් උපකාරය ලබාගන්නා තැනත්තාට උපකාරයක්‌ අවශ්‍ය වේලාවක පෙරළා උපකාරයක්‌ කරන්න ඕනේ. ඔබේ මඟුල් ගෙදරට, මළගෙදරට ඥාතියෙක්‌, හිතවතෙක්‌ සහභාගිවුවහොත් ඔබ පෙරළා ඔහුගේ මඟුල් ගෙදරට, මළගෙදරට සහභාගීවෙන්න ඕනේ. හිතවතෙක්‌ ඔබට ආහාර වේලක්‌ දුන්නොත් ඔබත් ඔහුට පෙරළා ආහාර වේලක්‌ දෙන්න ඕනේ. නමුත් පැවිදි සමාජයත් සමඟ ගිහි පිංවතුන්ලා කටයුතුකරනවිට ඉහත පෙරළා ප්‍රතිඋපකාර කිරීමේ තත්ත්වය වෙනස්‌වෙනවා. ගිහි පිංවතුන්ලා ස්‌වාමීන් වහන්සේ නමකට පිණ්‌ඩපාතයක්‌ පුජාකළත්, දානේ වේලක්‌ පුජාකළත්, ප්‍රවාහන පහසුකමක්‌ සලකා දුන්නොත් වෙනත් සිව්පසයෙන් ඇපඋපස්‌ථානයක්‌ සිදුකළොත් එය සිදුකළ මොහොතේම ස්‌වාමීන් වහන්සේලා අදාල පිංවතාට පිං අනුමෝදන් කරනවා. ගිහි පිංවතාට සිදුකළ පිංකමට පිං අනුමෝදන් කළාට පස්‌සේ ස්‌වාමීන් වහන්සේට බැඳීමක්‌ නැහැ. උන්වහන්සේ නිදහස්‌.zස්‌වාමීන්වහන්සේ පෙරළා අදාළ ගිහි පිංවතාට උපකාර කළ යුතුයි කියලා කාරණයක්‌ පැවිදි සමාජයට අදාළ නැහැ. එම නිසා ස්‌වාමීන් වහන්සේලාට ඔබ යම් පූජාවක්‌ කළොත්, උන්වහන්සේලා ඔබලාට පින් අනුමෝදන් කරනවා. එම පින අනුමෝදන් වී, එම පිනෙන් සෑහීමට පත්වී අතපිසදා ගැනීමට පිංවතුන්ලා දක්‍ෂ විය යුතුයි. එසේ නොවී, අපි ස්‌වාමීන්වහන්සේට සිව්පසයෙන් උපකාරයක්‌ කළා, ස්‌වාමීන්වහන්සේ අපට පෙරළා ප්‍රති උපකාර කළ යුතුයි කියලා යම් පින්වතෙක්‌ බලාපොරොත්තු වෙනවා නම්, ඔබ රැස්‌කරගත් පිනේ ශක්‌තිය අකුසල් මූලයන් නිසා ඔබ අවම කරගන්නවා. එම නිසා එවැනි සිතුවිලි දුරු කරන්න දක්‍ෂ වෙන්න. එසේ නොවුණහොත් ඔබ තුළ නැති ආශ්‍රවයන් ඇතිවෙනවා. ඇති ආශ්‍රවයන් වැඩෙනවා.zඒ වගේමයි, ගිහි සමාජයේදී පින්වතුන්ලා තම තමන් අතර හිතවත්කම්, යාළුමිත්‍ර සම්බන්ධතාවයන් ඇතිකොට ගන්නවා. එය ගිහි සමාජයට අත්‍යවශ්‍ය කාරණයක්‌. නමුත් පැවිදි පක්‍ෂයට ගිහි පිංවතුන්ලා සමඟ හිතවත්කම්, යාළු මිත්‍රකම් පවත්වන්න, සම්බන්ධතා ඇතිකරගන්න බැහැ. භික්‍ෂූන් වහන්සේලාගේ ඥාතීන් වෙන්නේ බුදුරජාණන් වහන්සේත්, මහා සංඝරත්නයත් පමණයි. ඒ ඥාතීත්වයත් ස්‌වාමීන්වහන්සේලා පරිහරණය කළ යුත්තේ අනිත්‍යයි කියන දැක්‌ම තුළ සිටිමින්. බුදුරජාණන් වහන්සේ වරක්‌ සුද්දෝධන පියරජතුමා ඉදිරියේ සිංහනාදයක්‌ කරනවා ‘මහරජ, ඔබගේ වංශය ශාඛ්‍ය වංශයයි. මාගේ වංශය බුද්ධවංශයයි’ කියලා. බක්‌කුල මහ රහතන් වහන්සේ අවුරුදු 160ක්‌ ආයුෂ වළඳලා, පිරිනිවන් පාන්නට පෙර දිනයේ සිංහනාදයක්‌ කරනවා ‘අසූ වසරක්‌ වන මගේ පැවිදි ජීවිතයේදී කවදාවත් මම ආරාධනා දානයක්‌ භාරගෙන නැහැ. කවදාවත් මම නිවසක්‌ ඇතුළට වැඩම කරලා දානයක්‌ පිළිඅරගෙන වළඳලා නැහැ’ කියලා. මේ උත්තරීතර පරපුර තමයි, සංඝයාගේ පරපුර, ඥාතීත්වය කියන්නේ. පින්වත් ගිහිපින්වතුන්ලා මහා සංඝරත්නය සමඟ කටයුතු කිරීමේදී මේ උතුම් ඥාතීත්වයේ රුවගුණ හොඳින් හඳුනාගෙනයි කටයුතු කළ යුත්තේ. එසේ නොවුණහොත්, නැති ආශ්‍රවයන් ඇතිවෙනවා. ඇති ආශ්‍රවයන් වර්ධනය වෙනවා. ගිහි පිංවතුන්ලා සංඝරතන්නය උපයෝගී කරගත යුත්තේ, උතුම් සංඝරත්නය වශයෙන් දැකලා, සිව්පසයෙන් ඇප උපස්‌ථාන ධර්මයන් සිදුකරගෙන කුසල් දහම් රැස්‌කරගැනීම සඳහා පමණක්‌මයි.zභික්‍ෂුව මේ මොහොතේ වැඩ සිටින කුටිය පිහිටි ගමේ, සියලුම පින්වතුන්ලා අද දවසේ භික්‍ෂුවගේ දායක පින්වතුන්ලා. හෙට භික්‍ෂුව මේ කුටිය අතහැරලා වෙනත් කුටියකට වැඩියහොත්, එම ගමේ පින්වතුන්ලා භික්‍ෂුවගේ දායක කැපකරු පින්වතුන් වෙනවා. ස්‌වාමීන්වහන්සේලා ගමකින් තවත් ගමකට වැඩිය යුත්තේ සම්බන්ධතාවලින් දෑත් පිසදාගෙනයි කියලා බුදුරජාණන්වහන්සේ දේශනා කරනවා. එම නිසා ගිහි පින්වතුන්ලා ස්‌වාමීන්වහන්සේලා සමග යාළුමිත්‍රකම් ඇතිකරගන්න උත්සහගන්න එපා. එවැනි සිතුවිලි දුරුකරන්න. එවැනි කාරණාවන්ට ස්‌වාමීන්වහන්සේලාගෙන් අවස්‌ථාවක්‌ නොලැබෙන විට ගැටෙන සිත් ඇතිවී පින්වත් ඔබතුළ නැති ආශ්‍රවයන් ඇතිවෙන්න පුළුවන්. ඇති ආශ්‍රවයන් වර්ධනය වෙන්නත් පුළුවන්. ගිහි පින්වතුන්ලාගේ යාළු මිත්‍රකම් නිසා, ස්‌වාමීන්වහන්සේලා තුළ ද නැති ආශ්‍රවයන් ඇතිවී, ඇති ආශ්‍රවයන් වර්ධනයවී පිරිහීමට පත්වෙන්න පුළුවන්. මේවා ගිහිපින්වතුන්ලා අනවබෝධය නිසාම, ඇතිකොටගන්නා බලවත් ආශ්‍රවයන් වෙනවා.</Content>
    <Content name="book10chapter41" translatable="false">පිංවත් ඔබ ගෘහ ජීවිතයේදී තමන්ට අසන්නට, දකින්නට, සිතන්නට, අකමැති සිද්ධියක්‌ නිසා බිරිඳ, ස්‌වාමිපුරුෂයා, දරුවා, දෙමාපියන්, ඥාතිවරයා, අසල්වැසියා නිසා නැති ආස්‍රවයන් ඇති කරගන්නවා.zඑක්‌ පිංවතියක්‌ භික්‍ෂුවට ප්‍රකාශකළේ ‘ස්‌වාමීන්වහන්ස, මට නිරතුරුවම කේන්තියනවා. මගේ තාත්තා වයස දහයේදී අපිව හැර ගොස්‌ වෙනත් විවාහයක්‌ කරගත්තා. දැන් මගේ තාත්තා සිහිපත් වන සෑම මොහොතකම මට දැඩි වෛරයක්‌ ඇතිවෙනවා’ කියලා. මේ ද්වේශය දැන් මගේ ජීවිතයට පුරුද්දක්‌ වෙලාය කියල. ඇයි මට මෙහෙමවුණේ කියලයි මේ තරුණ කාන්තාව භික්‍ෂුවගෙන් විමසන්නේ.zභික්‍ෂුව ඇයට ප්‍රකාශ කළේ ඔබ සෑම නිමේෂයකම ඔබේ තාත්තා කියන අර්ථයට ද්වේශකිරීම නිසා බලවත් අකුසල් සිදුකරගනිමිනුයි සිටින්නේ. එම අකුසලයේ දිට්‌ඨධම්මවේදනීය විපාකයයි ඔබ ඔය අත්විඳිමින් සිටින්නේ. වයස දහයේදී තාත්තා ඔබව දාල ගියේ තාත්තාගේ වරදක්‌ නිසා නොවේ, ඔබට ළමා වයසේදීම තාත්තා අහිමිවෙන්නේ ඔබේ අතීත අකුසලයන් නිසා. ඔබේ අකුසලයට තාත්තාට වෛරකරල වැඩක්‌ නැහැ. කරුණාකරල මීට පස්‌සේ තාත්තා කියන රූපය සිහිවෙන සෑම මොහොතකදීම ‘ඔබ සුවපත්වේවා’ කියල චිත්තයක්‌ ඇතිකරගන්න. මෙතෙක්‌කල් ඔබ තාත්තා නිසා ඇතිකරගත් වෛරසිත්, අකුසල්සිත්, සියල්ලම මොහොතක්‌ සිහියට නගාගෙන ඒ සෑම අතීත අකුසල් සිතක්‌ම අතීත පංචඋපාදානස්‌කන්ධයක්‌ හැටියට දකිමින් අතීත පංචඋපාදානස්‌කන්ධයේ අනිත්‍යභාවය දකින්න. ඔබ තාත්තලාට වෛර කරලා, පීඩාකරල, තිබෙන්නේ මේ ජීවිතයේදී විතරක්‌ නොවෙයි. එය ඔබේ සංසාරික පුරුද්දක්‌. එම සංසාරික පුරුද්දයි මේ ජීවිතයේදීත් මතුවී එන්නේ. අතීතයේ තාත්තාලාට කළ එම අකුසල් නිසයි ඒවායේ විපාක හැටියට ඔබේ තාත්තා මේ ජීවිතයේදී ඔබව ළමා කාලයේදීම හැරයන්නේ. එම නිසා පිංවත් ඔබ ඔය ආත්මීය වෛරය මෙතනින් නවතා දමන්න. ඔබ ඔය ආත්මීය වෛරය මෙතනින් නවතා දමන්න දක්‍ෂවුණොත්, ඊළඟ ජීවිතයේදී ඔබ මනුෂ්‍ය ජීවිතයක්‌ ලැබුණොත් ඔබට ආදරය කරන ඔබව සුරක්‍ෂිත කරන, තාත්තා කෙනෙක්‌ ඔබට ලැබේවි. එසේ නොවී තාත්තලා දුවලා මේ ජීවිතයේදී වෛරකළොත් ඊළඟ ජීවිතයේදීත් ඔබ පූස්‌ පැටියෙක්‌ වෙලා ඉපදිලා එම පූස්‌පැටියාගේ තාත්තා විසින්ම පූස්‌ පැටියාව මරාගෙන කන්නත් පුළුවන්. ද්වේශය නිසා ඔබ කිඹුල් පැටියෙක්‌ව ඉපදිලා, කිඹුල් තාත්තා විසින් කිඹුල් පැටියාව මරාගෙන කන තත්වයට එන්නත් පුළුවන්. භික්‍ෂුව මේ කථාව කියන විට ඇය ගොඩාක්‌ තැතිගත්තා. භික්‍ෂුව සිතනවා මේ සටහන කියවල පිංවත් ඔබ අකමැති ඔබේ දෙමාපියන්, බිරිඳ, ස්‌වාමිපුරුෂයා, දරුවා, ඥාතිවරයා, අසල්වැසියා සිහිපත්වන සෑම මොහොතකම ඊළග චිත්තය සුවපත්වේවා කියල ඇතිකරගන්න. එවිට සුවපත්වෙන්නේ අනුන් නොව ඔබම බව හොඳින් තේරුම්ගන්න. එසේ නොවී පිංවත් ඔබ වෛර සිත දුරු නොකළොත් අකමැත්ත ඇතිවෙන තැනට වෛරකළොත්, ඔබ තුළ නිරතුරුවම නැති ආස්‍රවයන් ඇතිවෙනවා. ඇති ආස්‍රවයන් වර්ධනය වෙනවා කියලා, බුදුරජාණන් වහන්සේ දේශණා කරනවා.zපසුගිය වසර දෙකක කාලය තුළ භික්‍ෂුව වැඩසිටින සමහර කුටිවල කැපකරු මහත්වරුන් තමන්ගේ සෙලියුලර් දුරකථන නිසා නැති ආස්‍රවයන් ඇතිකරගන්න බවත් ඇති ආස්‍රවයන් වර්ධනය කරගන්නා බවත් භික්‍ෂුවට බොහෝම හොඳට පෙනෙනවා. අපරාධයක තරම කියන්නේ එම පිංවතුන් තමන් සංඝරත්නය උදෙසා කරන සිවුපසයන් ඇපඋපස්‌ථාන හේතුවෙන් රැස්‌වෙන පින, අකුසල් මූලයන් ඇතිකරගැනීම තුළින් අපවිත්‍ර කරගන්නවා. භික්‍ෂුව නිහඬව බලා සිටිනවා. ලෝකය ගොඩාක්‌ වේගයෙන් ඉදිරියට ගමන් කරනවා. ලෝකය ගමන් කරවන්නේ ආස්‍රවයන් විසින්ම බව බුදුරජාණන් වහන්සේ දේශණාකරනවා.zභික්‍ෂුව මුණගැසෙන්න පැමිණි විශ්වවිද්‍යලයේ ඉගෙනුම ලබන දරුවෙක්‌ ප්‍රකාශ කළේ මම දැන් ආර්ය අෂ්ඨාංගික මාර්ගය තුළ ශක්‌තිමත්ව ගමන් කරනවා ‘මගේ සිත විසිරෙන නිසා මම විශ්වවිද්‍යාලයේ කණ්‌ඩායම් කටයුතුවලට සහභාගිවෙන්නේ නැහැ’ය කියල. එවිට භික්‍ෂුව ඔහුගෙන් ප්‍රශ්න කළේ කණ්‌ඩායම් කටයුතුවලට සහභාගිවීමේදී ඔබ සමාදන්වන සිල්පද බිඳෙනවාද කියලා. එම ශිෂ්‍යයා ප්‍රකාශකළේ ‘නැහැ’ය කියලා. විශ්වවිද්‍යාලයේ කණ්‌ඩායම් කටයුතුවලදී ඔබ සමාදන්වූ සිල්පද නොබිඳෙනවානම් කණ්‌ඩායම් කටයුතුවලින් ඉවත්වීම සුදුසු නැහැය කියලයි භික්‍ෂුව ප්‍රකාශකළේ. මෙතැනදී එක්‌ පැත්තකින් ඔබ ශිෂ්‍යයන් අතර කොන්වීමකට ලක්‌වන්න පුළුවන්. එය ඔබේ අධ්‍යපනයට බාධාවක්‌. දෙවනුව ‘මම ධර්මය තුළ සිටිනවා, අනෙක්‌ සියලුම ශිෂ්‍යයන් ධර්මය තුළ නැහැ’ය කියලා ඔබතුළ ධර්මයේ නාමයෙන් සක්‌කායදිට්‌ඨිය වැඩෙන්න පුළුවන්. මේ කාරණා දෙකම ඔබට අනතුරුදායකයි. ඔබ ඔය උත්සහගන්නේ දෙමාපියන් ගුරුවරුන් සහ ඔබ ඉදිරියේ ඔබ හොඳ ළමයෙක්‌ වන්නයි. හොඳ ළමයෙක්‌ වීම හොඳයි. නමුත් ඊටත් වඩා වැදගත් වන්නේ ඔබ අවබෝධාත්මක දරුවෙක්‌ වීමයි. ඔබ අවබෝධාත්මක දරුවෙක්‌ වීමටනම් කණ්‌ඩායම් තුළ කටයුතුකරමින් කණ්‌ඩායමේ ක්‍රියාකාරීත්වය නිසා ඔබ තුළ ඇතිවන සිතුවිලිදෙස බලන්න ඔබ දක්‍ෂවිය යුතුයි. එවිට ඔබට තේරෙනවා ප්‍රශ්නය තිබෙන්නේ කණ්‌ඩායම තුළ නොව කණ්‌ඩායම් කටයුතු නිසා ඇලීම් ගැටීම් සකස්‌වෙන ඔබේ සිතුවිලි තුළය කියලා. මෙතන තමයි අවබෝධාත්මක දරුවෙක්‌ මතුකරගත යුතු දැක්‌ම.zමෙය සටහන් තබන භික්‍ෂුව ඔය වයසේදී අකීකරු දරුවෙක්‌. මගේ දෙමාපියන් මට කිහිපවතාවක්‌ම කියලා තිබෙනවා අපේ පවුලේ අකීකරුම දරුවා මමය කියලා. මගේ අනෙක්‌ සහෝදර සහෝදරියන් තමයි මගේ දෙමාපියන්ට හොඳ දරුවන් වුණේ. ඒ හොඳ දරුවන් අද විවාහ ජීවිත ගතකරමින් ලෝකය හොඳයි කියන ජීවිත ගතකරමින් සිටිනවා. අම්මා තාත්තාගෙන් මට ලකුණු නොලැබුණත් මගේ අකීකරුභාවයන් නොවන්නට මට සමාජය හඳුනාගන්න, විනිවිද දකින්න, අතිදැකීම් ලබන්න නොහැකි වෙනවා.zපිංවත් ඔබට ජීවිතයෙන් ධර්මය මතුකරගැනීමට නම් අනිවාර්යෙන්ම සම්මතයට එරෙහිව ඔබ විප්ලවයක්‌ කළ යුතුම වෙනවා. මෙහිදී ඔබ විප්ලවය කියන වචනයට බියවෙන්න එපා. මේ විප්ලවය සිල්පද ආරක්‍ෂාකරමින් කරන විප්ලවයක්‌. යම් හෙයකින් සිල්පදයක්‌ බිඳුනොත් එම සිල්පදය, විදර්ශනා නුවනින් දකිමින් කරන විප්ලවයක්‌. මෙම විප්ලවයේදී සිල්පදයක්‌ බිඳුනහොත්, එම සිල්පදය බිඳෙන්නේ ආශ්වාදය සදහා නොව ආශ්වාදය තුළින් ලබන විදර්ශනාමය අවබෝධයක්‌ උදෙසාමයි. ඉහත කාරණාවන් භික්‍ෂුවගේ ගිහි ජීවිතයට අදාළ අත්දැකීම් මත කරන සටහන් බව කාරුණිකව සිහිපත් කරගන්න.zමනුෂ්‍ය සමාජයේ සම්මතය කියලා කියන්නේ කුමටකද යමක්‌ ඔබ ඇසෙන් දැක්‌කොත් යමක්‌ ඔබ කනෙන් ඇසුවොත් යමක්‌ ඔබට දැනුනොත් එක්‌කෝ ඔබ ඊට ඇලෙනවා. එක්‌කෝ ඔබ ඊට ගැටෙනවා. නැතිනම් ඔබ එය උපේක්‍ෂාවෙන් දකිනවා. එසේත් නැතිනම් ඔබ දකින දෙයින්, ඇසෙන දෙයින්, දැනෙන දෙයින් පලා යනවා.zඉහත සඳහන් කළ විශ්වවිද්‍යාල ශිෂ්‍යයා තෝරාගන්නේ කණ්‌ඩායම් ක්‍රියාකාරීත්වයෙන් පලායැමයි. ඉහත කාරණාවන් තමයි සමාජයේ සම්මත ක්‍රියාකාරීත්වය. ගිහි පිංවත් ඔබ ධර්මාවබෝධය ලබාගැනීම සඳහා ගමන් කිරීමට නම්, මේ සම්මත ක්‍රියාකාරීත්වයෙන් ඔබ්බට යන්නම සිදුවෙනවා. ඇලෙන තැන් සොයාගෙන ගොස්‌ නොඇලී සිටින්න, ගැටෙන තැන් සොයාගෙන ගොස්‌ නොගැටී සිටින්න දක්‍ෂ පිංවතා සම්මතයට එරෙහිව විප්ලවයක්‌ සිදුකරන පිංවතා වෙනවා. මේ විප්ලවය ජයග්‍රහණය කරන පිංවතා, ඇලීම් ගැටීම් සකස්‌ වෙන්නේ සමාජය තුළ නොව, රූපය ඇසුරෙන් තාමාගේ පංචඋපාදානස්‌කන්ධය තුළම බව දැනගන්නවා. එමනිසා පිංවත් ඔබ, නිරතුරුවම ඵස්‌සය හේතුවෙන් ඔබ තුළ සකස්‌ වෙන ඇලීම ගැටීම කියන ධර්මථාවයන් අවබෝධයෙන් හඳුනාගෙන දුරුකරන්න දක්‍ෂ වෙන්න. එසේ නොවුණහොත් ඇලීම ගැටීම සකස්‌වෙන මොහොතක්‌ පාසා, ඒවායින් පලායන මොහොතක්‌ පාසා, පිංවත් ඔබ තුළ නැති ආශ්‍රවයන් ඇතිවේවි, ඇති ආශ්‍රවයන් වර්ධනය වේවි කියලා බුදුරජාණන්වහන්සේ දේශනා කරනවා.</Content>
    <Content name="book10chapter42" translatable="false">බුදුරජාණන් වහන්සේ සබ්බාසව සූත්‍රයට අදාළව මගහැර යැමෙන් ප්‍රහානය කළ යුතු ආශ්‍රවයන් ගැන දේශනා කරනවා. බුදුරජාණන්වහන්සේ දේශනා කරනවා ස්‌ත්‍රීන් ගැවසෙන තැන්, නපුංසකයන් ගැවසෙන තැන්, කාමච්ජන්දයන් වැඩෙන තැන් මගහැර යන්නය කියලා. නපුරු සතුන් මගහැර යන්නය කියලා. හෙළ, ප්‍රපාත, අසුචි වළවල්, මඩ ගොහොරු, කටුපඳුරු මගහැර යන්නය කියලා. පිංවත් ඔබ අකමැති කථා, අකමැති වචන, අකමැති හැසිරීම් ඇති තැන් මග හැර යන්නය කියලා. මේවා ධර්මානුකූලව දැකීමට ඔබ අදක්‍ෂ නම්, මේවා හේතුවෙන් ඔබ තුළ නැති ආශ්‍රවයන් ඇතිවෙන්න පුළුවන්. ඇති ආශ්‍රවයන් වර්ධනය වෙන්න පුළුවන්.zපිංවත් ඔබ මිථ්‍යාදෘෂ්ටිකභාවයට, අශ්‍රද්ධාවට අදාළ කථාවන්, දේශනයන්, පතපොත, ස්‌ථාන ආදිය මගහැර යන්න. පිංවත් ඔබ අතීතයට සිත යොමුකොට බලන්න, මගහැර යායුතු තැන් මගහැර නොයැම නිසා අතීතයේ ඔබ මොන තරම් නැති ආශ්‍රවයන් ඇති කොටගෙන තිබෙනවාද කියලා. මේ දැක්‌ම තුළ සිටිමින් වර්තමානයේ මග හැර යායුතු තැන් හඳුනාගැනීමට ඔබ දක්‍ෂවෙන්න.zධර්ම මාර්ගයේ ගමන් කරන පිංවතාට, කාන්තාව කියන්නේ මගහැර යායුතු ධර්මතාවයක්‌මයි. අද දවසේ ඉපදුන දැරියක්‌ තනිවම සිටින ස්‌ථානයක, උපසම්පදා භික්‍ෂුවකට රාත්‍රිය ගතකිරීම බුදුරජාණන් වහන්සේ තහනම් කර තිබෙනවා. අද ඉපදුණු දැරියකගේවත් ශරීරය ස්‌පර්ශ කිරීම උපසම්පදා භික්‍ෂුවකට විනය විරෝධී ක්‍රියාවක්‌ වෙනවා. උපසම්පදා භික්‍ෂුවකට තමන්ගේ අම්මාට කන්න බොන්න දෙන්න කෙනෙක්‌ නැතිනම්, ඒ අම්මාව පෝෂණය කිරීමට බුදුරජාණන්වහන්සේ අවසර දෙනවා. නමුත් අම්මාගෙ ශරීරය ස්‌පර්ශ කිරීම විනය විරෝධී ක්‍රියාවක්‌ වෙනවා. කුඩා දැරියකගේවත් හිසට අතතබා ආශිර්වාද කිරීම විනය විරෝධී ක්‍රියාවක්‌ වෙනවා.zසුදින්න කියන උපසම්පදා භික්‍ෂුව බොහොම හොඳින් ශීලයට ගරුකරමින් ජීවත්වුණ උපසම්පදා භික්‍ෂුවක්‌. නමුත්, තම ගිහි කාලයේ බිරිඳගේ බලකිරීමක්‌, පෙළඹවීමක්‌ නිසා ඇය සමග සුදින්න භික්‍ෂුව කාමයෙහි හැසිරීමේ වරද සිදුකරගන්නවා. මෙම අවාසනාවන්ත සිදුවීම සිදුවන්නේ කැලය තුළදීයි. දෙවියන් තමයි මේ සිද්ධිය දකින්නේ. දෙවියන් හඬමින් ඇවිල්ලා බුදුරජාණන් වහන්සේට කියනවා, භාග්‍යවතුන් වහන්ස සුදින්න භික්‍ෂුව උතුම් උපසම්පදාව කිළිටි කළා, කෙළෙසුවාය කියලා. බුදුරජාණන් වහන්සේ සුදින්න භික්‍ෂුව කැඳවලා මේ සිද්ධියේ ඇත්ත නැත්ත විමසනවා. එවිට සුදින්න භික්‍ෂුව පිළිගන්නවා තමන් ගිහි කාලයේ බිරිඳගේ පෙළඹවීම මත, කාමයේ වරදවා හැසිරීමක්‌ සිදුකළ බව. ඒ මොහොතේ බුදුරජාණන් වහන්සේ දේශනා කරනවා ‘තුච්ජ පුරුෂය, හිස්‌ පුරුෂය, ඔබ ඔබේ පුරුෂ ලිංගය ගිනි අඟුරු වළකට දැම්මා නම් පිච්චීමේ වේදනාවෙන් ඔබ මියයාවී. එපමණයි සිද්ධවෙන්නේ. ඔබ ඔබේ පුරුෂ ලිංගය, නයෙක්‌ සිටින තුඹසකට දැම්මා නම්, නයා දෂ්ට කිරීමේ වේදනාවෙන් ඔබ මියයාවී. එපමණයි සිද්ධවෙන්නේ. ඔබ තියුණු මුවහත ඇති සැතක්‌ අරගෙන ඔබේ පුරුෂ ලිංගය කපා දැම්මා නම් රුධිරය ගලායැමේ වේදනාවෙන් ඔබ මියයාවී. එපමණයි සිද්ධවෙන්නේ. නමුත් ඔබ මේ කරගත් පාපක්‍රියාවෙන් ඔබ කල්ප ගණනාවක නිරයේ දුකක්‌ උරුමකරගත්තා’ ය කියලා. බුදුරජාණන් වහන්සේ දේශනා කරන ඉහත උපමාවන්ගෙන් පිංවත් ඔබට තේරුම් ගන්න පුළුවන්, කාමය වරදවා හැසිරීමේ වරදට අදාළව සකස්‌වෙන විපාකයන්ගේ රුදුරුභාවය. මේ විපාකයන්ගේ රුදුරුභාවය නිසාමයි, ස්‌ත්‍රිය යනු මගහැර යායුතු ආශ්‍රවයක්‌ ලෙස දේශනා කරන්නේ. එසේ නොවුණහොත් ඔබ ස්‌ත්‍රී පක්‍ෂය, පුරුෂ පක්‍ෂය නිසාම නැති ආශ්‍රවයන් ඇතිකොටගන්නවා. ඇති ආශ්‍රවයන් වර්ධනය කර ගන්නවා.zබුදුරජාණන් වහන්සේ දේශනා කරනවා, ඉන්ද්‍රිය අසංවරභාවය ඇති කොට දෙන කාමච්ජන්දයන් වැඩෙන ස්‌ථාන, කාමච්ජන්දයන් වැඩෙන සිතුවිලි මගහැර යන්නය කියලා. ඉන්ද්‍රිය අසංවරභාවයට පත්කරන මොන තරම් දේවල් සමාජය තුළ තිබෙනවාද. බුදුරජාණන් වහන්සේ දේශනා කරනවා, කාම ලෝකයේ ජීවත්වෙන සත්වයා කියන්නේ, ඉරියව් කයක්‌ය කියලා. කාම ලෝකයේ ජීවත්වන සත්වයන්ගෙන් අනුන් තුළ, වඩාත්ම ඉන්ද්‍රිය අසංවරභාවය ඇතිකරන ඉරියව් කයක්‌ පිහිටලා තිබෙන්නේ, සශ්‍රික දිව්‍යතලවල ජීවත්වන දිව්‍යාංගනාවන්ට. දිව්‍යාංගනාවන්ගේ ඉරියව් කය තුළ රිද්මය, ලාලිත්‍යය, ප්‍රභාශ්වරය හොඳින් ප්‍රකටව පෙනෙනවා. දිව්‍යාංගනාවන්ගේ අලංකෘත ඉරියව් නිසා දෙවිවරු අප්‍රමාණව නැති ආශ්‍රවයන් ඇති කර ගන්නවා.zබුදුරජාණන්වහන්සේ වේදියකපච්ච නමැති කන්දේ වැඩසිටිනකොට, සක්‍රයාගේ නියමයෙන්, පන්සිළු දිව්‍යපුත් මුළු වේදිකාපව්වම ආලෝකවත් කරමින් බුදුරජාණන් වහන්සේ බැහැදැකීමට පැමිණෙන්නේ තමන්ගේ බේළුව පාණ්‌ඩු වීණාව අරගෙනයි. පින්සිළු දෙවියා මේ දවස්‌වල සිටින්නේ දැඩි විරහා වේදනාවකින්. පන්සිළු දෙවියා තම ආදරවන්තියගේ වෙනස්‌වීමෙන්, අසරණභාවකට පත්ව සිටින මොහොතකයි බුදුරජාණන්වහන්සේ බැහැදකින්න පැමිණියේ. බුදුරජාණන් වහන්සේ ඉදිරියේ පන්සිළු දෙවියා තම විරහා වේදනාව, ගීතමය ස්‌වභාවයෙන්, වීණාවේ සංගීතයන් සමගින් ගායනා කළා. සක්‌කපඤ්හ සූත්‍රයට අදාළව පන්සිළු දෙවියා ගායනා කළ එක්‌ ගී පදයක්‌ මෙහි සටහන් තබනවා.z‘ළහිරු රැස්‌ සෙයින් බබලන, සිරුර කැළුම් ඇත්තී, සොබනා අඟපසඟ ඇත්තී, මට සතුට දෙන්නී, සොඳුර, සොසුලුවනට සුළඟ සේද, පිපාසිතයිනට පැන් සේද, රහතුනට දහම් සේද, ඔබ මට ප්‍රියය සොඳුර’zබුදුරජාණන් වහන්සේ මේ විරහා වේදනාවෙන් පෙළෙන, පන්සිළු දෙවියාගේ සංගීතය මුසු ගායනයට නිහඬව සවන්දී, ගායනය අවසානයේදී පන්සිළු දෙවියාට දේශනා කරනවා ‘පන්සිළු, ඔබේ වීණාවේ තත් හඬ, ඔබගේ ගී හඬ සමගද, ඔබගේ ගී හඬ, ඔබගේ වීණාවේ තත් හඬ සමගද හොඳින් ගැලපෙනවා’ කියලා ‘පන්සිළු, ඔබේ තත් හඬ, ගී හඬ නොයික්‌මේ. ඔබගේ ගී හඬ තත් හඬ නොයික්‌මේ’ කියලා. දිව්‍ය සංගීතය සම්බන්ධයෙන් නිවැරදි චිත්‍රයක්‌ පිංවත් ඔබට ඉහත සක්‌කපඤ්හ සූත්‍රයෙන් ලබාගන්න පුළුවන්. ඉහත කාරණාවෙන් පිංවත් ඔබට පැහැදිලිවෙනවා, සශ්‍රික දිව්‍යතලවල ජීවත්වෙන දෙවියන් දිව්‍යාංගනාවන් පවා, කාමච්ජන්දයන් හේතුවෙන්, ආදරය විරහව හේතුවෙන් නැති ආශ්‍රවයන් ඇති කරගන්න ආකාරය.zපිංවත් ඔබ මොහොතක්‌ කල්පනා කරලා බලන්නකෝ, මනුෂ්‍ය සමාජයේ ආදරය, විරහව නිසා, කාමයන්ගේ ආශ්වාදයන් නිසා, මේ ධර්මතාවයන් මගහැරයැමට ඇති අදක්‍ෂභාවය නිසා පිංවත් ඔබ විවාහ බිඳවැටීම්, දික්‌කසාද, සියදිවිනසාගැනීම්, පළිගැනීම් හේතුවෙන් මොනතරම් නැති ආශ්‍රවයන් ඇති කර ගන්නවාද. ඇති ආශ්‍රවයන් වර්ධනය කරගන්නවාද කියලා.</Content>
    <Content name="book10chapter43" translatable="false">බුදුරජාණන් වහන්සේ දේශනා කරනවා, නපුරු සතුන් මඟහැර යන්න කියලා. පිංවත් ඔබ සිතන්න. නපුරු බල්ලෙක්‌ සිටිනවා, බුදුරජාණන් වහන්සේ දේශනාකරන්නේ නපුරු බල්ලා මඟහැර යන්න කියලා. ඔබ නපුරු බල්ලා ඉදිරියට ගියොත් ඒ බල්ලා ඔබව සපාකන්න පුළුවන්. සමහර විට ඒ නපුරු බල්ලා ඔබව දැකල දුවන්න පුළුවන්. නපුරු බල්ලා ඔබව දැකල දුවන විට ඔබ තුළ නැති ආශ්‍රවයන් ඇතිවෙනවා. මගේ ශීලය, මගේ සමාධිය නිසයි නපුරු බල්ලා කරදරයක්‌ නොකර දිවගියේ කියල. ඔබ තුළ මමත්වයේ දැඩිභාවය වර්ධනය කරගන්න ඉහත කාරණා හේතුවෙනවා.zදිනක්‌ පිංවත් මහත්මයෙක්‌ බොහෝම ආඩම්බරයෙන් ප්‍රකාශ කළා, “හාමුදුරුවනේ බිය කියන කාරණය සිතන්නේ නැතිව මම කැලයේ ඈතට ගමන් කළා. එහි වැවක්‌ තිබුණා. වැවේ කුළුමීමෙක්‌ ලැගල සිටියා. ඒ කුළුමීමා මාව දැක්‌ක ගමන් අහක බලාගත්තා” කියලා. ඒ මහත්මයා සිතන්නේ කුළුමීමා අහක බලාගත්තේ තමාගේ ශීලයට, සමාධියට ගරුකරල කියලා. භික්‍ෂුව ඒ පිංවත් මහත්මයාට ප්‍රකාශ කළේ ඒ අවස්‌ථාවේ එතැනින් මුවෙක්‌ ගමන්කළත් කුළුමීමා අහක බලාගන්නවා කියලා. මුවා දැකලා මඩේ ලැගල සිටින කුළුමීමා අහක බලාගන්නේ මුවාගේ ශීලයකටද, සමාධියකටද? කියල. බුදුරජාණන් වහන්සේ නපුරු සතුන් මඟහැර යන්න කියලා දේශනාකර තිබියදී යම් පිංවතෙක්‌ නපුරු සතුන් සොයාගෙන යනවා නම් එම පිංවතුන් තුළ නැති ආශ්‍රවයන් ඇතිවෙනවා. ඇති ආශ්‍රවයන් වර්ධනය වෙනවා.zනැවතත් බුදුරජාණන් වහන්සේ දේශනා කරනවා හෙල ප්‍රපාත, මඩ වගුරු, අශූචි වළවල්, කසළ ගොඩවල් මඟහැර යන්නය කියල. පිංවත් ඔබ කල්පනා කර බලන්න කසළ ගොඩවල් නිසා අපේ සමාජයේ පිංවතුන්ලා මොනතරම් නැති ආශ්‍රවයන් ඇතිකරගන්නවාද කියල. තමන්ගේ නිවස ඉදිරිපිට කසළ ගොඩක්‌ දැම්මාය කියල ගහමරාගන්නා මනුෂ්‍යයෝ සමාජයේ සිටිනවා. කසළ ගොඩකින් අශූචි වළකින් හමන දුර්ගන්ධය නිසා මනුෂ්‍ය සමාජයට බැණලා, චෝදනා කරලා, ගුටිඇනගෙන නැති ආශ්‍රවයන් ඇතිකරගන්නවා. බුදුරජාණන් වහන්සේ දේශනා කරනවා හෙල ප්‍රපාත ඇති තැන් මඟහැර යන්නය කියලා. හෙලක ප්‍රපාතයක සංඝයා උදෙසා කුටියක්‌ සෑදීම බුදුරජාණන් වහන්සේ විනය විරෝධී ක්‍රියාවක්‌ බවට පත්කරලා තිබෙනවා. කුටියක්‌ බැඳීමේදී ගොනුන් දෙදෙනෙක්‌ බැඳි කරත්තයකට කුටිය වටේ යැමට හැකියාව ඇති ප්‍රමාණයේ ඉඩකඩක්‌ තිබීම අනිවාර්ය වෙනවා. හෙල ප්‍රපාත වැනි ස්‌ථානවල ගැවසීම නිසා නිරතුරුවම අනතුරක්‌ පිළිබඳ බියක්‌ සමගයි ජීවත්වෙන්න සිද්ධවෙන්නේ. ඒ නිසාම නැති ආශ්‍රවයන් ඇතිවෙනවා.zබුදුරජාණන් වහන්සේ දේශනා කරනවා, පිංවත් ඔබ අකැමැති කථා, අකැමැති හැසිරීම්, අකැමැති වචන, විරුද්ධ මතවාද ඇති තැන් මඟහැර යන්නය කියලා. වර්තමාන සමාජයේ පිංවතුන්ලා බරපතල ආශ්‍රවයන් ඇතිකරගන්නා අවස්‌ථාවක්‌ තමයි මැතිවරණ කාලසීමාවන්, මාධ්‍ය හරහා, කටකථා හරහා, දේශනාවන් හරහා අනුන් නිසා බරපතල ආශ්‍රවයන් සමාජයේ පිංවතුන්ලා ඇතිකරගන්නවා. ගිහි පිංවතුන්ලා තමන් කැමැති පක්‌ෂයට ඡන්දය ප්‍රකාශ කරන්න. එය ඔබේ ජාතික යුතුකමක්‌ වෙනවා. නමුත් තාවකාලික මැතිවරණ සමයක්‌ නිසා දීර්ඝ කාලීන අකුසල් සකස්‌කර දෙන ස්‌ථාන, අවස්‌ථාවන්, පුද්ගලයන් මඟහැරයන්න පිංවත් ඔබ දක්‍ෂ වෙන්න.zශීලයේ ශක්‌තියෙන් යුද්ධයක්‌ ජයගත්ත අවස්‌ථාවක්‌ සූත්‍රපිටකයේ තිබෙනවා, මේ යුද්ධය තමයි බුදුරජාණන් වහන්සේගේ කාලයේ සිදුවුණු සුර අසුර යුද්ධය. දිව්‍යතලයේදියි, මේ යුද්ධය සිද්ධවෙන්නේ. දෙවියන්ගේ කණ්‌ඩායමේ නායකත්වය දරන්නේ තෙරුවන් සරණ ගිය ශක්‍රයා. අසුරයන්ගේ කණ්‌ඩායමේ නායකත්වය දරන්නේ වේපචිත්ති කියන අසුර නායකයා. සුරඅසුර යුද්ධයේදී ශක්‍රයා අසුරයින් අතින් පරාජයට පත්වෙනවා. පරාජය ලැබූ ශක්‍රයා දිව්‍ය අජානීය අශ්වයන් යෙදූ, මාතලී දිව්‍ය පුත්‍රයා රියදුරු වූ අජානේය රථයෙන් වේගයෙන් පලාගියා. පලායන ශක්‍රයා කෙසේ හෝ ජීවග්‍රහයෙන් අල්ලා ගන්න අසුරයින් ශක්‍රයාගේ රථය පසුපසින් වේගයෙන් ලුහුබැඳ පැමිණියා. ශක්‍රයා අජානීය අශ්වරථයෙන් වේගයෙන් පලාඑද්දී හිඹුල්වනය නමැති ප්‍රදේශයක්‌ පසුකරමිනුයි අශ්වරථය වේගයෙන් ගමන්කරන්නේ. දිව්‍යතලයේ මේ හිඹුල්වනය ප්‍රදේශය දිව්‍ය ගුරුළු පක්‍ෂීන් බහුල වශයෙන් කැදලි තනාගෙන ජීවත්වන ප්‍රදේශයක්‌. පලායන ශක්‍රයා දකිනවා අජානීය අශ්වරථය තවදුරටත් වේගයෙන් ඉදිරියට ගියොත් ගුරුළු පක්‌ෂීන් සහ ගුරුළු කැදලි,ගුරුළු පැටවුන් මැරිල විනාශවෙලා යනවා කියල. ශක්‍රයා තම අජානීය අශ්වරථයේ රියදුරු මාතලීට අණකරනවා මාතලී මම අසුරයින්ට හසුවුණත් ශිල්පදයක්‌ බිඳින්නේ නැහැ කියලා. එම නිසා අශ්වරථය මින් ඉදිරියට ධාවනය කරන්න එපා. මේ අහිංසක දිව්‍ය ගුරුළු පක්‌ෂීන් මැරෙනවා. එම නිසා රථය හරවාගෙන පැමිණි දිශාවටම වේගයෙන්ම පදවන්න කියල. ශක්‍රයා තම ශක්‌තිමත් ශීලය ගැන සත්‍යක්‍රියා කරමිනුයි රථය ආපසු හරවන්න අණකළේ. පැරදී පලායන ශක්‍රයා නැවත තම දිව්‍යරථය හරවාගෙන වේගයෙන් තමන් ඉදිරියට පැමිණෙනවා දැක අනිවාර්යයෙන්ම ශක්‍රයා නැවත ශක්‌තිමත්වී දිව්‍ය සේනාව සමග ප්‍රතිප්‍රහාරය සඳහා පැමිණෙනවායයි සැකසිතූ අසුර පිරිස තම රථය හරවාගෙන පලාගියා. ශක්‍රයාද පලායන අසුරයින් ලුහුබැද ගොස්‌ ඔවුන් අසුරපුරයටම එලවා දැම්මා. සුර අසුර යුද්ධයේදී පළමුව දෙවියන් අසුරයන්ට පැරදී දෙවනුව අසුරයින් පරාජය කර දෙවියන් ජයග්‍රහණය ලබන්නේ දිව්‍යතලයේ හිඹුල්වනය නම් ප්‍රදේශයේ බහුල වශයෙන් ජීවත්වන දිව්‍යගුරුළු පක්‌ෂීන්ට, එම පක්‌ෂීන්ගේ කැදලි පැටවුන්ට අනතුරක්‌, සත්ත්ව හිංසාවක්‌ සත්ව ඝාතනයක්‌ නොකරනවාය කියන අධිෂ්ඨානයෙන් තම ජීවිත ආශාව පවා අත්හැර ශක්‍රයා තමන්ගේ ශීලය කෙරෙහි ඇතිකරගත් විශ්වාසය නිසාමයි. සමාදන්වූ ශිල්පදයක්‌ කඩ නොකරනවාය කියල ඇතිකරගත් අධිෂ්ඨානය නිසාමයි. ශක්‍රයා සුර අසුර යුද්ධය දිනන්නේ ශීලය සරණ කරගෙනයි. ශීලයේ ශක්‌තියෙන් අතීතයේ ශක්‍රයා ජයග්‍රහණය කළ මේ යුද්ධයේ අර්ථය වර්තමානයේ නම් හාස්‍යයට ලක්‌වෙන්නත් පුළුවන්. මොකද වර්තමානයේ යුද්ධයක්‌ කොයිහැටි වෙතත් මැතිවරණ සමයකදීත් ශිල්පද බිඳිමින්, අකුසල්මූලයන් වඩමින්, නැති ආශ්‍රවයන් වඩවා ගනිමින් තමයි කටයුතු සිද්ධවෙන්නේ. මේවායින් කුමක්‌ද අපි දකින්නේ ශක්‍රයාට තිබෙන පින අපට නැහැයි කියන කාරණයයි. යමක්‌ ලබන්නනම්, යමක්‌ දිනන්නනම් ගොඩාක්‌ පව්කම් සිදුකරගෙන තමයි එය ලබන්න දිනන්න වෙන්නේ, එම නිසා ආශ්‍රවයන් වැඩෙන මෙවැනි ධර්මතාවයක්‌ මඟහැර යන්නය කියල බුදුරජාණන් වහන්සේ දේශනා කරනවා.</Content>
    <Content name="book10chapter44" translatable="false">මැසි මදුරුවන්, කුහුඹින්, කැරපොත්තන්, ගොයම් මැස්‌සන් වැනි කෘමීන් වැනි උවදුරු මඟහැරයැමට ඇති අදක්‍ෂභාවය නිසාම සමාජය නිරතුරුවම නැති ආශ්‍රවයන් ඇතිකරගන්නවා. ඇති ආශ්‍රවයන් වර්ධනය කරගන්නවා. එමනිසා පිංවතුන් දක්‍ෂවෙන්න, මෙවැනි කෘමි උවදුරු ආරක්‍ෂක ක්‍රමවේදයක්‌ උපයෝගී කරගෙන මඟහැරයන්න.zමදුරුවන් ගැවසෙනවානම්, මදුරු දැලක්‌ පාවිච්චි කරන්න. කුහුඹින් පැමිණෙනවානම් ඊට අදාළව ආරක්‍ෂිත උපක්‍රම ඇතිකරගන්න. මැසි මදුරුවන්, කුහුඹින් වැඩිපුර ගැවසෙන නිවාසවල ජීවත්වන පිංවතුන්ලාට කේන්තියැම, සිත විසිරීමේ ස්‌වභාවයන් වැඩිවෙනවා. සමහරක්‌ පිංවතුන්ලා, දරුවන්, ධර්මය ශ්‍රවණය කරනකොටත්, අත්පුඩි ගහනවා වගේ ශරීරයට ගහගන්නවා. ඒ කියන්නේ දෂ්ට කරන මදුරුවා මරනවා. ඒ වෙලාවට භික්‍ෂුවට හිතෙනවා ‘බණ අහන වෙලාවට මෙහෙම නම්, ගෙදර සිටින වෙලාවට කොහොම වෙයිද?’ කියලා. එක්‌ දරුවෙක්‌ භික්‍ෂුවට ප්‍රකාශ කළේ, අපේ අම්මා කෘමිනාශක යොදා නිරතුරුවම කුහුඹින්, මැස්‌සන් මරනවා කියලයි.zගුණාත්මකභාවයන් මඟහැර, අස්‌වැන්න වැඩිකරගැනීමේ තෘෂ්ණාධික ක්‍රමවේදයන් නිසා, කෘෂිකර්මාන්තය ආශ්‍රිතවද, කෘමිනාශක හේතුවෙන් පිංවතුන්ලා බරපතල වූ සත්ව ඝාතන, හිංසාවන්ට අදාළ ආශ්‍රවයන් වර්ධනය කරගන්නවා. රූපය මාරයා හැටියට දකින්න ඇති දක්‍ෂභාවය නිසාම, මඟහැරයායුතු සිතුවිලි මඟහැරයැමට ඇති අදක්‍ෂභාවය නිසාම, මඟහැරයායුතු සිතුවිලි මඟහැරයැමට ඇති අදක්‍ෂභාවය නිසාම, ප්‍රාණඝාතයට සත්ත්ව හිංසනයට අදාළ ආශ්‍රවයන් ඇතිකොටගන්නවා.zපිංවත් ඔබ මැසි මදුරුවන්, ගොයම් මැස්‌සන්, කැරපොත්තන් කුඩා සතුන්ය කියලා, මෙවැනි සතුන් ඔබ අතින් මැරුණොත් අකුසලය අඩුය කියලා හිතන්න නම් එපා. ඒ සිත මාර සිතක්‌ය කියලා දැක මඟහැරයන්න. පිංවත් ඔබ නිරතුරුවම මෙවැනි කෘමි සතුන් මරාදමන කෙනෙක්‌නම්, ඔබ මැරෙන මොහොතේ මෙවැනි සත්ත්ව ඝාතනයක්‌ සිහිපත් වුණොත්, මෙවැනිම කෘමි කුලවල ඉපදීමටත්, මනුෂ්‍ය ජීවිතයක්‌ ලැබුවහොත්, නිරතුරුවම රෝගාබාධයන්ට ලක්‌වී ජීවත්වීමටත්, ශීලයෙන් හුඟක්‌ දුර්වල කෙනෙක්‌නම්, නිරයට වැටීමටත් ඉඩ තිබෙනවා.zවර්තමානයේ බලකාමී ලෝකය තුළ, වසවිස යොදා රසායනික අවි නිෂ්පාදනය වෙන්නේ, ඒවා නිෂ්පාදනය කිරීමට ලෝකයාට සිතදෙන්නේ, මනුෂ්‍යයා රසායනික කෘමිනාශක යොදා සත්ත්ව ඝාතනයන්, සත්ත්ව හිංසාවන් සිදුකිරීමේ බලවත්භාවයට ප්‍රතිධර්මයක්‌ හැටියටයි. වර්තමානයේ කෘමිනාශක යොදා මැස්‌සන්, මදුරුවන්, ගොයමේ, වගාබිමේ කෘමීන් මරාදමන පිංවතුන්ලාට අනාගතයේ ඇතිවන රසායනික අවි යුද්ධවලදී, කර්මාන්තශාලා, විදුලි බලාගාර ආශ්‍රිත විෂවායු කාන්දුවීම් වලදී, අද කුහුඹින්, මැස්‌සන්, කැරපොත්තන්, ගොයම් මැස්‌සන් මරණ ආකාරයටම, මියයැමට සිදුවනු ඇත.zවර්තමානයේ කෘමිනාශක යොදා කෘමීන්ව රංචු වශයෙන් මරණ ආකාරයටම, අනාගතයේදී රංචු වශයෙන් මනුෂ්‍යයන් විෂ රසායන හේතුවෙන් මියයනු ඇත. රෝගී වනු ඇත. මේ මොහොතේත් සමාජයෙන් මැසිවිලි නැඟෙනවා, වායුගෝලය විෂ රසායනයන්ගෙන් බහුලවීම හේතුවෙන්, වාතය දූෂණය වී පෙනහලු ආශ්‍රිත බරපතල වූ රෝගාබාධයන්ට මනුෂ්‍යයා පත්වී ඇති ආකාරය පෙනෙනවා. මේ සියලු ලෝක තත්ත්වයන්, අකුසල් විපාකයන්ගේ හේතු ධර්මතාවන්ය.zවාහනවල කළු දුම් පරීක්‍ෂා කළා කියලා, සාකච්ජා, සම්මන්ත්‍රණ තිබ්බාය කියලා මේ ලෝක ධර්මතාවන් වළක්‌වන්න බැහැ. මෙම ව්‍යසනයන්, ධර්මානුකූලව තේරුම් ගැනීමට දක්‍ෂ පිංවතුන්ලා පමණක්‌ දුක දෙසට ගමන්කරන ලෝකයාට පාවඩ එලන්නේ නැතිව, තනි තනිව, සත්ත්ව ඝාතනයට, සත්ත්ව හිංසාවට අදාළ ආශ්‍රවයන් ඇතිවන අවස්‌ථා මඟහැර යැමට දක්‍ෂ වෙන්න.zමෙතැන් සිට සමථ විදර්ශනාවට එන්නzසබ්බාවස්‍රව සූත්‍රයට අදාළව බුදුරජාණන්වහන්සේ දේශනා කළ, දර්ශනයෙන් වීර්යයෙන්, සංවරයෙන්, ප්‍රත්‍යවේක්‍ෂාවෙන්, දුරුකිරීමෙන්, මඟහැරයැමෙන් ආශ්‍රවයන් ප්‍රහානය කිරීමෙන් අනතුරුවයි, බුදුරජාණන්වහන්සේ සමථ විදර්ශනාවෙන් ප්‍රහානය කළ යුතු ආශ්‍රවයන් ගැන දේශනා කරන්නේ. පිංවත් ඔබ ඉහත කාරණා හයෙන් පිරිසිදුභාවයට පත්වුණොත් පමණයි, ඔබ තුළ අර්ථවත් ආකාරයට, සමථ විදර්ශනාව වැඩෙන්නේ. ඉහත කාරණා හයෙන් ඔබේ කෙළෙස්‌ ධර්මයන් තුනීකොටගැනීමෙන් තොරව, පළමු අදියරේදීම සමථ විදර්ශනාව පුහුණු වීමට ගියොත්, සමථ විදර්ශනාවේ නාමයෙන් ඔබ තුළ වැඩෙන්නේ සක්‌කාය දිට්‌ඨියමයි. එම නිසා පිංවත් ඔබ, එරමිණියා ගොතාගෙන සමථ විදර්ශනාව පුහුණුවීමට පෙරාතුව, එදිනෙදා ජීවිතයේදී, නිවසේදී, කාර්යාලයේදී, සබ්බාවස්‍රව සූත්‍රයට අදාළව ඉහත කාරණා හය ජීවිතය තුළින් ක්‍රියාත්මක කරන්න. එය සමථ විදර්ශනාව තුළ ශක්‌තිමත් වීමට ඔබට අර්ථවත් පූර්වකෘතියක්‌ වේවි.zසබ්බාවස්‍රව සූත්‍රය ගැන සටහන අවසන් කරනකොට, සබ්බාවස්‍රව සූත්‍රයේ අර්ථයන්ගෙන් තොරව, සමථ විදර්ශනාව පුහුණු කළ මහත්මයෙක්‌ගේ ක්‍රියාවක්‌ මතකයට එනවා. දිනක්‌ භික්‍ෂුවක්‌ ආරණ්‍යයක වැඩසිටින විට, පිංවත් මහත්මයෙක්‌ භික්‍ෂුවගෙන් විමසුවා, ආරණ්‍යයේ තමන්ට භාවනා කරන්න කුටියක්‌ හිස්‌ව තිබෙනවාද කියලා. ඒ මහත්මයා ප්‍රකාශ කළේ තමන් අධිගමලාභියෙක්‌ය කියලයි. භික්‍ෂුව එම මහත්මයාගෙන් විමසුවා ‘ඇයි මහත්මයා නේවාසික භාවනා කුටියක්‌ සෙයාන්නේ’ කියලා. එවිට ඒ මහත්මයා කියනවා ‘හාමුදුරුවනේ, මම රාත්‍රියට ආහාර අනුභව කරලා, නිවසේ මගේ කාමරයට ගිහින් දොර අගුළු දමාගෙන භාවනා කරන්න පටන්ගන්නවා. පසුදා උදෑසන හයට තේ කෝප්පයක්‌ හදාගෙන ඇවිත් මගේ බිරිඳ කාමරයේ දොරට ගහනවා. බිරිඳට කිව්වාට අහන්නේ නැහැ පාන්දර හයට දොරට ගහන්න එපාය කියලා. බිරිඳගේ මේ කරදරය නිසයි මම භාවනා කරන්න කුටියක්‌ සොයන්නේ’ කියලා. ඒ මහත්මයා මේ කියන්නේ රාත්‍රී ආහාරයෙන් පසුව පටන්ගන්නා භාවනාව පසුදා උදෑසන හය දක්‌වා කරගෙන යනවා කියලා. ඒ කියන්නේ පැය 9 ක්‌ පමණ එකදිගට භාවනා කරනවා. බිරිඳගේ උදේ තේ කෝප්පය නිසා භාවනාව කැඩෙනවා කියලා. මේ මහත්මයා එක පැත්තකින් තමා අධිගමලාභියෙක්‌ හැටියට ප්‍රකාශ කරනවා. අනෙක්‌ පැත්තෙන් තමා ඉස්‌මතුකොට පෙන්වීමට අමූලික බොරුවක්‌ කියනවා. අවම වශයෙන් සිල්පද පහවත් ආරක්‍ෂා කරගන්න උත්සාහයක්‌ ගන්නේ නැහැ. සබ්බාවස්‍රව සූත්‍රයට අදාළව, ආශ්‍රවයන් හීන කිරීමේ, සිත පිරිසිදු කිරීමේ පූර්වකෘති කිරීමෙන් තොරව සමථ විදර්ශනාව පුහුණු කරලා, සමථ විදර්ශනාවේ නාමයෙන් සක්‌කාය දිට්‌ඨිය වඩවාගන්න චරිතයක කතාවකුයි භික්‍ෂුව ඉහතින් සටහන් තැබුවේ. පිංවත් ඔබ සමථ විදර්ශනාව පුහුණුවීමට පෙරාතුව සබ්බාවස්‍රව සූත්‍රයේ අර්ථයන් නිවැරදිව ජීවිතයට එකතුකොටගෙන සමථ විදර්ශනාව සාර්ථක කොටගන්න දක්‍ෂ වෙන්න.</Content>
    <Content name="book10chapter45" translatable="false">සබ්බාස සූත්‍රයට අදාළව බුදුරජාණන් වහන්සේ දේශනා කළ, දර්ශනයෙන්, වීර්යෙන්, සංවරයෙන්, ප්‍රත්‍යවේක්‍ෂාවෙන්, දුරුකිරීමෙන්, මඟහැර යැමෙන් ආශ්‍රවයන් ප්‍රහාණය කිරීමෙන් අනතුරුවයි, බුදුරජාණන් වහන්සේ සමථ-විදර්ශනාවෙන් ප්‍රහාණය කළ යුතු ආශ්‍රවයන් ගැන දේශනා කරන්නේ. පිංවත් ඔබ ඉහත කාරණා හයෙන් පිරිසිදුභාවයට පත්වුණොත් පමණයි, ඔබ තුළ අර්ථවත් ආකාරයට, සමථ-විදර්ශනාව වැඩෙන්නේ. ඉහත කාරණා හයෙන් ඔබේ කෙළෙස් ධර්මයන් තුනී කොටගැනීමෙන් තොරව, පළමු අදියරේ දී ම සමථ-විදර්ශනාව පුහුණුවීමට ගියොත්, සමථ-විදර්ශනාවේ නාමයෙන් ඔබ තුළ වැඩෙන්නේ සක්කාය දිට්ඨිය ම යි. එම නිසා පිංවත් ඔබ, එරමිණියා ගොතාගෙන සමථ-විදර්ශනාව පුහුණුවීමට පෙරාතුව, එදිනෙදා ජීවිතයේ දී, නිවසේ දී, කාර්යාලයේ දී, සබ්බාසව සූත්‍රයට අදාළව ඉහත කාරණා හය ජීවිතය තුළින් ක‍්‍රියාත්මක කරන්න. එය සමථ-විදර්ශනාව තුළ ශක්තිමත් වීමට ඔබට අර්ථවත් පූර්වකෘතියක් වේවි.zසබ්බාසව සූත්‍රය ගැන සටහන අවසන් කරනකොට, සබ්බාසව සූත්‍රයේ අර්ථයන්ගෙන් තොරව සමථ-විදර්ශනාව පුහුණු කළ මහත්මයෙක්ගේ ක‍්‍රියාවක් මතකයට එනවා. දිනක් භික්‍ෂුව ආරණ්‍යයක වැඩසිටින විට පිංවත් මහත්මයෙක් භික්‍ෂුවගෙන් විමසුවා, ආරණ්‍යයේ තමන්ට භාවනා කරන්න කුටියක් හිස්ව තිබෙනවා ද කියලා. ඒ මහත්මයා ප්‍රකාශ කළේ තමන් අධිගමලාභියෙක් ය කියලයි. භික්‍ෂුව එම මහත්මයාගෙන් විමසුවා, ”ඇයි මහත්මයා නේවාසික භාවනා කුටියක් සොයන්නේ” කියලා. එවිට ඒ මහත්මයා කියනවා, ”හාමුදුරුවනේ, මම රාත‍්‍රියට ආහාර අනුභව කරලා, නිවසේ මගේ කාමරයට ගිහින් දොර අගුළු දමාගෙන භාවනා කරන්න පටන්ගන්නවා. පසුදා උදෑසන හයට තේ කෝප්පයක් හදාගෙන ඇවිත් මගේ බිරිඳ කාමරයේ දොරට ගහනවා. බිරිඳට කිව්වාට අහන්නේ නැහැ, පාන්දර හයට දොරට ගහන්න එපා ය කියලා. බිරිඳගේ මේ කරදරය නිසයි මම භාවනා කරන්න කුටියක් සොයන්නේ” කියලා. ඒ මහත්මයා මේ කියන්නේ, රාත‍්‍රී ආහාරයෙන් පසුව පටන්ගන්නා භාවනාව, පසුදා උදෑසන හය දක්වා කරගෙන යනවා කියලා. ඒ කියන්නේ පැය 9ක් පමණ එකදිගට භාවනා කරනවා, බිරිඳගේ උදේ තේ කෝප්පය නිසා භාවනාව කැඩෙනවා කියලා. මේ මහත්මයා එක පැත්තකින් තමා අධිගමලාභියෙක් හැටියට ප්‍රකාශ කරනවා. අනෙක් පැත්තෙන් තමා ඉස්මතුකොට පෙන්වීමට අමූලික බොරුවක් කියනවා. අවම වශයෙන් සිල්පද පහවත් ආරක්‍ෂාකර ගන්න උත්සාහයක් ගන්නේ නැහැ. සබ්බාසව සූත්‍රයට අදාළව, ආශ්‍රවයන් හීන කිරීමේ, සිත පිරිසිදු කිරීමේ පූර්වකෘති කිරීමෙන් තොරව සමථ විදර්ශනාව පුහුණු කරලා, සමථ-විදර්ශනාවේ නාමයෙන් සක්කාය දිට්ඨිය වඩවාගත්ත චරිතයක කථාවකුයි භික්‍ෂුව ඉහතින් සටහන් තැබුවේ. පිංවත් ඔබ සමථ-විදර්ශනාව පුහුණුවීමට පෙරාතුව සබ්බාසව සූත්‍රයේ අර්ථයන් නිවැරදිව ජීවිතයට එකතුකොට ගෙන සමථ-විදර්ශනාව සාර්ථක කොටගන්න දක්‍ෂ වෙන්න.</Content>
</resources>