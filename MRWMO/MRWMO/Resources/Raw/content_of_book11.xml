<?xml version="1.0" encoding="UTF-8" ?>
<resources>
    <Content name="book11chapter1" translatable="false">සතර සතිපට්‌ඨාන ප්‍රවේශය - 1zභික්‍ෂුව ධර්මදේශනා පවත්වන දිනවල අහම්බෙන් මුණගැසුණු වැදගත් මහත්මයෙක්‌ භික්‍ෂුවට බොහෝම ගෞරවයෙන් ප්‍රකාශ කළා ‘ස්‌වාමීන්වහන්ස, ඔබවහන්සේ වෙහෙසෙනවා වැඩියි. ඔබවහන්සේට ඔබවහන්සේගේ අගය නොතේරුණාට අපට එය තේරෙනවා. අපිට අවශ්‍යයි ඔබවහන්සේව තව අවුරුදු පනහක්‌ ජීවත්කරවගන්න’ කියලා. භික්‍ෂුව නොසිතූ මොහොතක, නොසිතූ අදහසක්‌ ඉදිරිපත් කළ එම මහත්මයාට භික්‍ෂුව ප්‍රකාශ කළේ ‘මහත්තයෝ, ඒ අවුරුදු පනහ මහත්තයා අරගෙන දීර්ඝායුෂ විඳින්න. භික්‍ෂුවට නම් අවශ්‍ය ඊළඟ නිමේෂයේදී නිදහසේ ඇස්‌ දෙක පියාගන්න’ කියලා. ඒ පිළිතුරෙන් එම මහත්මයා සෑහීමකට පත්වුණේ නැහැ. අපි කොච්චර සද්ධර්මය ශ්‍රවණය කළත් සද්ධර්මය අනුව සිතන්න දක්‍ෂ නැතිනම්, ධර්මයට පටහැනිවයි, ලෝකය දකින්නේ. බුදුරජාණන්වහන්සේ අවුරුදු අසූව වයසේදී ආයු සංස්‌කාරය අත්නොහැර, අවශ්‍යනම් එකල පැවැති පරමායුෂය වන අවුරුදු එකසිය විස්‌සක්‌ ජීවත්වීමට අවකාශ තිබුණා. නමුත් බුදුරජාණන්වහන්සේ පිරිනිවී යනවා. ඒ උතුම් පිරිනීවීමත් මංගල්‍යයක්‌ම වූ සම්මා සම්බුද්ධ ශාසනයක සාරිපුත්ත මහරහතන් වහන්සේ තම මෑණියන් වන සාරි බැමිණිය ජීවතුන් අතර සිටියදීම පිරිනිවී යනවා. ඒ උතුම් පිරිනිවීමත් මංගල්‍යයක්‌ම වූ ශාසනයක, බුදුරජාණන් වහන්සේත්, යශෝධරා උත්තමාවියත් ජීවතුන් අතර සිටියදීම රාහුල මහෝත්තමයාණන් වහන්සේ පිරිනීවි යනවා. ඒ උතුම් පිරිනිවීමත් මංගල්‍යයක්‌ වූ ශාසනයක, මුගලන් මහරහතන් වහන්සේත් සොරුමුළකට හසුවී අතපය බිඳී පිරිනිවී යනවා. ඒ උතුම් පිරිනිවීමත් මංගල්‍යයක්‌ වූ ශාසනයක පිංවත් ඔබ මේ සටහන් තබන භික්‍ෂුවට භික්‍ෂුවගේ රූපය උම්බලකඩයක්‌ වන තරමට දීර්ඝායුෂ ලබන්න යැයි ගෞරව පෙරදැරිව ප්‍රාර්ථනා කරන්නේ බුදුරජාණන් වහන්සේ ලෝකයට පහළවීමේ සැබෑම අර්ථය වන අනිත්‍ය, දුක්‌ඛ, අනාත්ම ත්‍රිලක්‍ෂණය තමා තුළින් මතුකොටගැනීමට ඇති දුර්වලභාවය නිසාමයි.zමැදි වයසේ ජීවත්වන අඹුසැමි යුවළක්‌ සිටියා. මේ දෙදෙනා විවේකීව සිටින විට මහත්මයා බිරිඳට කියනවා, දැන් අපි දෙදෙනාගේ උදරය ඉදිරියට නෙරා එනවා, සම රැළිවැටීගෙන එනවා, හිසකෙස්‌ සුදුවීගෙන එනවා. අපි දෙදෙනා දැන් වයසට යනවා’ කියලා. මහත්මයා එහෙම කියනකොට බිරිඳ කියනවලු ‘මෙච්චර හිතන්න සුබ දේවල් තිබියදී, ඔයා අසුබ දෙයක්‌ ගැනම සිතනවා’ කියලා. ඒ වෙලාවේ මහත්මයා කිව්වලු ‘අපි වයසට යන්න ඕනේ වයසට යන බව දකිමින්මයි’ කියලා. එහෙම නොවී වයසට යන බව නොදැන වයසට ගියොත් අවසානයේදී දුක වැඩිවෙනවාය කියලා. සංස්‌කාරයන්ට, හේතුඵලයන්ට අදාළව අනිත්‍ය, දුක්‌ඛ, අනාත්ම ත්‍රිලක්‍ෂණය මතුකොටගන්න අපි අදක්‍ෂ, සතර සතිපට්‌ඨාන ධර්මයන්ට අදාළව ලෝකය නොදකින නිසාමයි. අනිත්‍ය දුක්‌ඛ අනාත්ම ත්‍රිලක්‍ෂණය ඔබ තුළින් මතුකොටගන්න නම්, පිංවත් ඔබ මුලින්ම ලෝකය හොඳින් දකින්න වෙනවා. භික්‍ෂුව හොඳින්ම දන්නවා, භික්‍ෂුවට මේ ඇස්‌දෙක ලැබුණේ පෙර කුසල් සංස්‌කාරයක්‌ නිසාය කියලා. අකුසල් සංස්‌කාරයක්‌ විපාකයට පැමිණියා නම් භික්‍ෂුවගේ ඇස්‌දෙක උපතේදීම අන්ධ වෙන්න තිබුණා. කන් දෙක බිහිරි වෙන්න තිබුණා. මේ බව තේරුම් ගත්ත, භික්‍ෂුව ගිහි කාලයේදී මේ ඇස්‌දෙකෙන් දකින්න ලැබුණු සෑම දෙයක්‌ම හොඳින් විවෘතව දක්‌කා. අසන්න ලැබුණ හැමදෙයක්‌ම විවෘතව හොඳින් ඇසුවා. විඳින්න තිබෙන සෑම දෙයක්‌ම හොඳින් විවෘතව වින්දා. කාමයන්ගෙන් පලාගිහින් මේ ප්‍රශ්නය විසඳන්න බැහැ කියන කාරණය ගිහි කාලයේදී මම විශ්වාස කළා. ඇසෙන් කනෙන් විවෘතව ලෝකය දකිද්දී මම දැනගත්තා අපි ඇස්‌ වලින් ලෝකය බලලයි, කනෙන් ලෝකය අහලයි, අනාගත ලෝකය ඉදිකරගන්නේ කියලා. ඒ දැක්‌ම මට ලැබුණේ එරමිණියා ගොතාගෙන භාවනා කරලා නොවෙයි. රූපය දෙස විවෘතව නුවණින් බැලීමෙන්මයි.zභික්‍ෂුව එක්‌තරා ආරණ්‍යයක වැඩසිටිනකොට එම ආරණ්‍යයට විදේශීය භාවනා කණ්‌ඩායමක්‌ පැමිණියා. එම භාවනා කණ්‌ඩායම සමූහ භාවනාවන් කරනකොට රතු රෙදිකඩකින් ඇස්‌ දෙක බැඳගෙනයි භාවනා කරන්නේ. භික්‍ෂුවට තවමත් සිතාගන්න බැහැ ඇයි ඒ පිංවතුන් ඇස්‌දෙක රෙදිකඩකින් බැඳගෙන භාවනා කරන්නේ කියලා. කුසල් සංස්‌කාරයක්‌ නිසා අපට ලැබුණු ඇස්‌දෙක අපි රෙදිකඩකින් බැඳගත්තොත් අකුසල් සංස්‌කාරයන්ට අදාළව අන්ධකාරයයි අපි වැළඳගන්නේ. මෙවැනි මිථ්‍යා භාවනා ක්‍රමවේදයන් බුදුරජාණන්වහන්සේගේ උතුම් සතර සතිපට්‌ඨාන සූත්‍රය තුළින් අපෙන් බැහැර කරවනවා. සතර අපායෙන් මිදීමට කැමති ගිහි පිංවත් ඔබෙන් භික්‍ෂුව කාරුණිකව ඉල්ලනවා, ඔබ ඇස්‌දෙකෙන් ලස්‌සන දෙයක්‌ දැක්‌කොත් අහක බලාගෙන යන්න එපා කියලා. ඒ වගේමයි ඔය ඇස්‌දෙකෙන් අවලස්‌සන දෙයක්‌ දැක්‌කොත් ඒත් අහක බලාගෙන යන්න එපා කියලා. මොකද ලස්‌සනත්, අවලස්‌සනත් ධර්මයමයි. භික්‍ෂුව ගිහි කාලයේ මේ ඇස්‌දෙකෙන් ලස්‌සන දෙයක්‌ අවලස්‌සන දෙයක්‌ දැක්‌කොත් කවදාවත් අහක බලාගෙන ගියේ නැහැ. ඔබ මෙතැනදි වැරදි අර්ථයක්‌ ගන්න එපා. ලස්‌සන දෙයක්‌ දැක්‌කොත් අහක බලාගෙන ගියේ නැහැ කියන්නේ, ලස්‌සන රූපය දැක්‌ක සිත දෙස නොබලා ගියේ නැහැ කියන කාරණයයි. ලස්‌සන රූපය දැක්‌ක සිත දෙස මා නොබලා ගියේ නම් මම ඒ රූපයට බැඳී යනවා. රූපය නිසා දුක සකස්‌කොට ගන්නවා. දැන් පිංවත් ඔබ සිතන්න, ඔබ ළඟ ඔබේ පිංවත් බිරිඳ වාඩිවී සිටිනවා නම්, එම රූපයට බැඳීගියේ ඇයි කියලා. ඔබ ඒ රූපය දැක්‌ක මුල්ම දවසේ සිත දෙස බලන්නේ නැතිව අහක බලාගෙන රූපය දෙස පමණයි බැලුවේ. භික්‍ෂුව දක්‍ෂ වුණා ගිහිකාලයේදී මනාලියන් කිහිපදෙනෙක්‌ මුණගැසිලත් මනාලියන් දෙස නොව ඇය නිසා සකස්‌ වුණ සිත දෙස බලන්න. ලස්‌සන වේවා, අවලස්‌සන වේවා රූපය තුළින් මම හැම මොහොතකම දැක්‌කේ මගේ විචාරවත්, අවිචාරවත් සිතේ ක්‍රියාකාරිත්වයයි. සිතේ වෙනස්‌ වීමයි. ලස්‌සන රූපය තුළින් මම රූපය දැක්‌කානම් මම තවමත් පිංවත් ඔබ සිටින තැනයි සිටින්නේ. දෑස්‌ හැරගෙන විවෘතව ලෝකය බලපු මම දෙවැනුව දෑස්‌ පියාගෙන ලෝකය අවබෝධ කොටගත් භික්‍ෂුවක්‌.zමම ගිහි කාලයේ ගොඩාක්‌ ලස්‌සන නොවුණාට, මම ලස්‌සනට ගොඩාක්‌ කැමතියි. මම ගිහි කාලයේ ගොඩාක්‌ අවලස්‌සන නොවුණාට, මම අවලස්‌සනටත් ගොඩක්‌ කැමැතියි. මොකද මට ඉවක්‌ තිබුණා ලස්‌සන අවලස්‌සන දෙකම, මට රූපයෙන් මිදීයන්නට කවදා හරි දවසක උපකාරක ධර්මයන් වෙයි කියලා. මම ලස්‌සනට විතරක්‌ කැමැති වුණානම්, අවලස්‌සන ඉදිරියේ මම ගැටෙනවා. මේ දැක්‌ම තිබුණ නිසා ලොකු අනතුරකින් මම බේරුණා. ලස්‌සන අවලස්‌සන තුළින් මගේ සිත දකින්න මම දක්‍ෂ වුණා.zමේ මොහොතේ භික්‍ෂුවට මතක්‌වෙනවා උපතිස්‌ස, කෝලිත කියන ධනවත් බමුණු පවුල් දෙකේ තරුණයන් දෙදෙනා. මේ දෙදෙනායි පසුකාලයේ සාරිපුත්ත මහෝත්තමයන්, මුගලන් මහෝත්තමයන් බවට පත්වෙන්නේ. එදා දඹදිව සති ගණනක්‌ පැවැති ගිරජ්ජසමජ්ජ කියන සැණකෙළිය (කානිවල් එක) බලලා කලකිරීමේ තීව්‍රරභාවය උත්සන්න වෙද්දියි, මේ තරුණයන් දෙදෙනා කාමයන්ගෙන් මිදීමේ මාවත සොයාගෙන යන්නේ. එදා ඒ කානිවල් එක නොතිබ්බා නම් මේ තරුණයන් දෙදෙනාගේ කාමයන්ගෙන් මිදීමේ ගමන තව ප්‍රමාද වෙන්න තිබුණා. මේ බුද්ධිමත් තරුණයන් දෙදෙනා එදා දක්‍ෂ වුණා ‘ගිරජ්ජසමජ්ජ’ කානිවල් එක තුළින් තමාගේ සිත දෙස බලන්න. සැණකෙළි වේදිකාවේ රඟන අනිත්‍ය වූ පංචඋපාදානස්‌කන්ධය දෙස ‘මම’ කියන අනිත්‍යභාවයට පත්වන පංචඋපාදානස්‌කන්ධයෙන් බලනකොට, මේ තරුණයන් දෙදෙනා දැක්‌කේ හිස්‌ බවයි. ඒ හිස්‌භාවය අපි පුරවා තිබෙන්නේ තෘෂ්ණාවෙන්මයි. ඒ නිසාම භික්‍ෂුව ඔබට කියනවා, විසූකදර්ශනයන්ගෙන් පිරුණු සමාජය සමඟ ගැටෙන්න එපාය කියලා. ඔබ ඒ සාමජය සමඟ ගැටෙනවා නම් ඔබේ සිතත් විසූකදර්ශනයක්‌ම වෙනවා. ලස්‌සන, සතුට, විනෝදය, කලාව ලෝකයේම කොටස්‌. මේවායින් තොරව ලෝකය දකින්න බැහැ. ඔබ මේවාට ගැටෙනවා කියන්නේ, ඔබත් ලෝකයේම කොටස්‌කරුවෙක්‌ වෙනවා කියන එකයි. ලෝකය ඉදිරියේ තවමත් ඔබ කැමැත්ත අකමැත්ත තුළ දෝලනය වන්නේ, තවමත් අපි සතර සතිපට්‌ඨාන ධර්මයන් තුළින් අපේ සිත් ආවරණය නොකරගත් නිසාමයි.</Content>
    <Content name="book11chapter2" translatable="false">සතර සතිපට්‌ඨාන ප්‍රවේශය – 2zභික්‍ෂුව ගිහිකාලයේ ඇසුරුකරපු සමාජය, භික්‍ෂුවට ආදරය කරපු සමාජය, භික්‍ෂුවට කමටහනක්‌ වු සමාජය තවමත් ඒ විදිහටම තිබෙනවා. ඥාතියා, අසල්වැසියා, හිතවතා, පන්සල, ගම, නගරය තවමත් ඒ විදිහට තිබෙනවා. නමුත් ඒ සමාජය නිසා භික්‍ෂුව තුළ වර්තමානයේ තෘෂ්ණාවෙන් බැඳීමක්‌ සකස්‌වන්නේ නැහැ. සිත හිස්‌වයි පවතින්නේ. ලස්‌සන අවලස්‌සන තවමත් ලෝකයේ තිබෙනවා. නමුත් සිත හිස්‌වෙලා. සිත හිස්‌වුන තැනදී ලෝකය හිස්‌ දෙයක්‌ බවටයි පත්වෙන්නේ. මොකද ලෝකය පුරවලා දෙන්නේ තෘෂ්ණාවෙන්. රූපයේ අනිත්‍යභාවය දකිමින් හිස්‌කළ සම්මුති ලෝකය දෙස තෘෂ්ණාව හිස්‌කළ පංච උපාදනස්‌කන්ධය නැමති ලෝකය තුළින් බැලීමේදී හිස්‌බවක්‌මයි දකින්නේ.zරූපයත් රූපය ඇසුරෙන් සකස්‌වෙන කැමැත්තත් අකැමැත්තත් ගැන සටහන් තබමින් භික්‍ෂුව පිංවත් ඔබට මේ කියන්න යන්නේ පංචඋපාදාන්ස්‌කන්ධයේ අනිත්‍යභාවය අවබෝධකර ගැනීමේ තීරණාත්මක ධර්මතාවය වන උතුම් සතර සතිපට්‌ඨාන ධර්මය ගැනයි. ලොව්තුරා බුදුරජාණන් වහන්සේ දේශනාකරනවා යමෙක්‌ මේ උතුම් සතර සතිපට්‌ඨාන ධර්මයන් සම්මාසම්බුද්ධ දේශණාවට අනුකූලව දින 07 ක්‌ වැඩුවොත් ඔබ චතුරාර්ය සත්‍යය අවබෝධකරගැනීමට කැමති වෙන්න ඕනේය කියලා.zදින 07 කින් ධර්මාවබෝධය ලබන්න ඔබට බැරිවුනොත් සති 07 කින් ධර්මාවබෝධය ලබන්න කැමතිවෙන්න ඕනේය කියලා. සති 07 කින් ධර්මාවබෝධය ලබන්න ඔබට බැරිවුනොත් මාස 07 කින් ධර්මාවබෝධය ලබන්න කැමති වෙන්න ඕනේය කියලා. මාස 07 කින් ධර්මාවබෝධය ලබන්න බැරිවුනොතින් අනිවාර්යෙන්ම අවුරුදු 07 කින් ධර්මාවබෝධය ලැබෙනවාය කියලා.zබුදුරජාණන් වහන්සේ හේතුඵල දකිමින් ධර්මාවබෝධය ලැබිය හැකි කාල වකවානු පිළිබඳව පැහැදිලි සහතිකයක්‌ ලබාදී තිබියදී සාරාසංඛ කල්ප ලක්‍ෂගණනක්‌ ඈත පටන් සම්මා සම්බුද්ධ ශාසන ලක්‍ෂගණනක්‌ පසුකර පැමිණි ගමනේදීවත් මේ උතුම් සම්මා සම්බුද්ධ ශාසනය මුණගැසුණ මේ ජීවිතේදීවත් පිංවත් ඔබට චතුරාර්ය සත්‍ය අවබෝධකර ගැනීමට නොහැකිවූයේ උපරිම වශයෙන් අවුරුදු 07 ක්‌ සතර සතිපට්‌ඨාන ධර්මයන් නිවරුදිව ප්‍රගුණ නොකළ හේතුව නිසාමයි. උපරිම අවු 07 කින් ලෝකයෙන් නිවීයාමේ උතුම් ධර්මයක්‌ දෝතින් දරාගෙන සතර සතිපට්‌ඨාන ධර්මයන් තුළින් සිත ආවරණය නොකරගත් නිසාම උරුමකරගත් සත්වයන්ගේ දුක මොනතරම් නම් දිග පළලද යන්න ඔබම නුවනින් මෙනෙහිකර දකින්න.zසතර සතිපට්‌ඨාන ධර්මයන්ගෙන් ආවරණය නොකරගත් මනුෂ්‍ය ජීවිතය නිරතුරුවම මුලාවන්ට කොටුවෙනවා. වර්තමානයේ ධර්මයේ නාමයෙන් මනුෂ්‍යයින් වැළඳගන්න මුළාවන් දෙස බලනවිට පිංවත් ඔබට ඉහත කාරණය පැහැදිලිවෙනවා. භික්‍ෂුවට හොඳටම විශ්වාසයි හෙට දවසේ සතර සතිපට්‌ඨාන ධර්මයන්ගෙන් සිත ආවරණය නොකරගත් ස්‌වාමීන්වහන්සේ නමක්‌ මතුවෙලා ප්‍රකාශ කලොත් අහවල් ගංගාවෙන් දිය දෝතක්‌ පානය කළෙත් මේ ජීවිතයේදීම සෝවන්ඵලයට පත්වෙනවා කියල අපේ පිංවතුන්ලා වැල නොකැඩී ඒ ගංගාව සොයාගෙන යනවා. අදහස යෝජනා කරන පංචඋපාදනස්‌කන්ධයත් අදහස ක්‍රියාත්මක කරන පංච උපාදනස්‌කන්ධයත් මාරයා කියල දකින්නේ නැහැ.zඅනුන්ගේ මෝහයෙන් ගිනිගන්නා පංච උපාදනස්‌කන්ධයක්‌ නිසා තමනුත් ගිනි අවුලුවා ගන්නවා. මෝහය නිසාම සමාජය තුළ ඇවිලෙන මේ ගින්න යම් පමණකට හෝ නිවාගැනීමට අවශ්‍යනම් සම්මාදිට්‌ඨියට යටත්ව සතරසතිපට්‌ඨාන ධර්මයන්ට අනුව පංචඋපාධානස්‌කන්ධයේ හිස්‌භාවය තේරුම්ගත යුතුව තිබෙනවා. එසේ නොවන විට අනිත්‍යවු පංචඋපාධානස්‌කන්ධයක්‌ ‘මමය’ ‘මගේය’ කොටගෙන සමාජයතුළ වැඩෙන මෝහයට තවතවත් අපි පොහොර දමනවා. බුදුරජාණන්වහන්සේ ප්‍රතික්‌ෂේපකොට වදාල කාමසුඛල්ලිකානු යෝගයත් අත්තකිලමතානු යෝගයත් තුළින් නිවීමේ මාර්ගය තරණය කිරීමට වර්තමාන සමාජය ගන්නාවු ව්‍යායාමය එහිම ප්‍රතිඵලයන්මයි.zකල්‍යණමිත්‍ර ආශ්‍රයේ දුර්වලතාවයන් නිසාම වේවැල අතටගත් ව්‍යාපාරික ක්‍රමවේදයන්ට භාවනාව හසුවීම නිසාම මෝහයේ අව්කාෂ්ඨකයෙන් මොළය වියලී ගිය මනුෂ්‍යයින්ට සැබෑම සතර සතිපට්‌ඨාන ධර්මය සිහිල් පොද වැස්‌සක්‌ වෙනවා. රූපයන් සොය සොයා කාමයන් පසුපස හඹායන ජීවිතවලට, මැරෙන බව නොදැන ජීවත්වීමම අරමුණුකරගත් ජීවිතවලට, සතර සතිපට්‌ඨාන ධර්මය මහා ඔසුවක්‌ වෙනවා. කාය, චිත්ත, ධම්ම, වේදනා කියන සතරසතිපට්‌ඨාන ධර්මයන් තුළින් රූපයත්, රූපය ඇසුරෙන් සකස්‌වෙන පංචඋපාධානස්‌කන්ධයේ යථා ස්‌වභාවයත් ඔබට මතුකර දෙනවා. ලොව්තුරා බුදුරජාණන් වහන්සේ ගුරුවරයා බවට පත්කරගෙන උතුම් සතරසතිපට්‌ඨාන සුත්‍රය එකම කමටහන බවට පත්කරගෙන ධර්මයෙන් සැනසීමට පහත සටහන පිංවත් ඔබට පුංචි හෝ උපකාරයක්‌ වෙතැයි භික්‍ෂුව විශ්වාස කරනවා.zබුදුරජාණන් වහන්සේ දේශණාකරනවා අතීතයේ රජ කුමරුන්ට ආණක කියල බෙරයක්‌ තිබුනා කියල. එම බෙරයෙන් අඬබෙර ගහල තමයි තම යටත් වැසියන්ගේ අස්‌වැන්නෙන් තමන්ට අයිති බදු කොටස ලබාගන්නේ. මේ අණක බෙරයේ කඳ සිදුරු වුන විට එම සිදුරට ඇණයක්‌ ඔබනවා. මෙහෙම කාලයක්‌ යද්දී බෙර කඳ අතුරදහන්වෙලා ඇණ ඔබපු සැකිල්ල ඉතුරුවෙනවා. මේ උපමාවෙන් බුදුරජාණන්වහන්සේ දේශනාකරන්නේ, උන්වහන්සේ විසින් වදාල අර්ථවත් ගාම්භීර සුත්‍ර දේශනාවන් තිබුනත් අනාගතයේදී පිංවතුන් ඒවා අහන්න දේශනාකරන්න කැමතිවෙන්නේ නැහැය කියල. කවි, විරිදු, විසිතුරු කියුම් අසන්න ශ්‍රාවකයින් කැමතිවෙනවාය කියලා.zමේ හේතුව නිසාම බුදුරජාණන් වහන්සේ දේශණාකර වදාල අනිත්‍ය දුක්‌ඛ අනාත්ම ත්‍රිලක්‍ෂණයට අදාළ ධර්මයන් ක්‍රමානුකූලව අතුරුදහන්වෙනවාය කියල. එම නිසා පිංවත් ඔබ පංචඋපාධනස්‌කන්දයේ අනිත්‍ය, දුක්‌ඛ, අනාත්ම අවබෝධයට අදාළව බුදුරජාණන් වහන්සේ දේශණාකර වදාල ගාම්භීරම දේශණාව වන සතර සතිපට්‌ඨාන සුත්‍රය කැමැත්තෙන් ඉගෙන ගන්නවාය ජීවිතයට එකතුකර ගන්නවාය කියල තීරණය කරන්න ඕනේ.zසතර සතිපට්‌ඨාන සුත්‍රයට බාහිරව සමාජය තුළ භාවනාවේ නාමයෙන් ක්‍රියාත්මක වන යම් ක්‍රියාකාරකම් ඇතොත් ඒවා නුවනින් හඳුනාගෙන බැහැර කරන්න ඕන. සතර සතිපට්‌ඨාන ධර්මයන් පිළිබඳ යථා ස්‌වභාවය කෙලෙස්‌ දුරුකිරීමේ වීර්යෙන් කෙලෙස්‌ දුරුකිරීමේ නුවණින් සතියෙන් සිහියෙන් යුතුව, සත්වයාගේ අවබෝධය නිසාම හටගත් දුක නැමති උපාධානස්‌කන්ධ ලෝකය දකිමින් ජීවත්වන්න දක්‍ෂවෙන්න ඕනේ.zබුදුරජාණන් වහන්සේ දේශණාකරනවා යමෙක්‌ පිංවත් ඔබේ පපුවට තියුණු උලකින් දිනකට 300 වතාවක්‌ අනිනවා. මේ විදියට වසර 300 ක්‌ දිනපතා උල්පාරවල් 300 බැගින් අනිනවා. මෙවැනි වේදනාවක්‌ විඳලා හෝ යමෙක්‌ ඔබට කීවොත් ධර්මාවබෝධය ලබාදෙනවා කියල ඔබ ඒ දුක විඳලා ධර්මාවබෝධය ලබන්න කැමතිවෙන්න කියලා. මෙවන් දුෂ්කර කටයුත්තක්‌ උපරිම වසර 07 කින් පරිපුර්ණභාවයට පත්කරදීමට සතරසතිපට්‌ඨාන ධර්මයන්ට පුළුවන්ය කියල බුදුරජාණන් වහන්සේ සහතිකයක්‌ දෙනවා.zපෙර පිනටම පිංවත් ඔබට ලැබුණු මේ උතුම් අවස්‌ථාව සතරසතිපට්‌ඨාන ධර්මයන්ට අනුව ජීවිතය නොදකින නිසාම අතපසුකරගන්න එපා.</Content>
    <Content name="book11chapter3" translatable="false">කායානුපස්‌සනාවzකායානුපස්‌සනාවට අදාළව බුදුරජාණන් වහන්සේ මුලින්ම දේශනා කරන්නේ ආශ්වාස ප්‍රාශ්වාසයට හොඳින් සිත යොමුකරලා හොඳින් හුස්‌මගන්නය කියලයි. මුළු කයටම හොඳින් දැනෙන විදිහට, තේරෙන විදිහට හුස්‌ම ගන්න, පිටකරන්න කියලා. ආශ්වාස ප්‍රාශ්වාසයේ දිග භාවය, කෙටි භාවය දකිමින් හුස්‌ම ගන්නය කියලා. ක්‍රමානුකූලව ආශ්වාස ප්‍රාශ්වාස සැහැල්ලු වන විට, එම සැහැල්ලුවන බව දකිමින්, හුස්‌ම ගන්නය කියලා. තවමත් ඔබ හුස්‌මට අදාළවයි කායානුපස්‌සනාවට මුල පුරන්නේ. පංච නීවරණ යටපත්වූ සිතින් දැන් ඔබ ආශ්වාස ප්‍රාශ්වාසයේ වෙනස්‌වීම මෙනෙහි කරන්න. ආශ්වාස කයෙහි ගොරෝසුභාවය, සියුම්භාවය සංසිඳුණු ස්‌වභාවය නුවනින් දකිමින් ආශ්වාස ප්‍රාශ්වාසය නමැති කාය සංස්‌කාරයන්ගේ අනිත්‍යභාවය නුවනින් දකින්න. කාය සංස්‌කාරයන් තුළ, මමය මගේය යන්න මුලාවක්‌ බවත්, අනිත්‍යභාවයට පත්වෙන ආශ්වාස ප්‍රාශ්වාසය කයක්‌ බව දකින්න. ආශ්වාස ප්‍රාශ්වාසයෙන් මේ කය ජීවත්වන බව දකින්න. මේ කය පවත්වාගැනීමට ආහාරයක්‌ වනවා දකින්න. මෙතැනදී පිංවත් ඔබ එරමිණියා ගොතාගෙන සිටියද, ආසනයක වාඩිවී සිටියද කියන කාරණය අදාළ වෙන්නේ නැහැ. ආශ්වාස ප්‍රාශ්වාස කයෙහි නිරවුල් චිත්‍රය අනිත්‍යභාවයට පත්වෙන චිත්‍රය නුවනින් දැකීමයි අවශ්‍ය වන්නේ.zආශ්වාස ප්‍රාශ්වාසය සංසිඳී යනකොට, සියුම් ආශ්වාදයක්‌ සිතට දැනේවී. ඔබ ඒ සියුම් ආශ්වාදයත් අනිත්‍ය බව දකිමිනුයි පෙරට යන්න ඕනේ. සමාධිමත් සිතින්, පංචනීවරණ යටපත් වෙනකොට පිංවත් ඔබට කය නොදැනී යන්නා සේ දැනෙන්න පුළුවන්. එතකොට කයේ සංවේදීභාවය නැතහොත් දැනෙනභාවය ඇතිකොටගන්න ඕනේ. භාවනා කිරීමේදී කයේ නොදැනී යන ස්‌වභාවයක්‌ ඇතිවෙනවා නම්, එය භාවනාවේ නාමයෙන් ඇතිවන ආශ්වාදයක්‌. පිංවත් ඔබ එම ආශ්වාදයට යට නොවී, ඔබේ කයේ දැනෙන ස්‌වභාවය ඇතිකොටගන්න ඕනේ. නැවත කයේ දැනෙන ස්‌වභාවය ඇතිකොටගන්න. නැවත හුස්‌මට සිත පිහිටුවාගෙනත් පුළුවන්, වේගයෙන් නැවත හුස්‌මක්‌ අරගෙන තමයි දැනෙනභාවය ඇතිකොටගන්න පුළුවන්. එහෙමත් නැතිනම් කය නොදැනී යනවාය කියලා ඇතිවෙන සිත අනිත්‍යභාවයෙන් දැකීමෙනුත් පුළුවන්කම තිබෙනවා. මෙසේ කයේ දැනෙනභාවය ඇතිකරගනිමින් ආශ්වාසය, ප්‍රාශ්වාසය කය කෙරෙහි, හුස්‌ම කෙරෙහි කලකිරීම ඇතිකොටගන්න. එහි වෙනස්‌වන ස්‌වභාවය, හිස්‌භාවය දකින්න. විනාඩි 5 ක්‌ හුස්‌ම නොගෙන හිටියොත් මේ කයට ඇතිවන ඉරණම නුවනින් දකින්න. හුස්‌මෙන් ජීවත්වන, යැපෙන මේ ආශ්වාස කය තුළ සත්ත්වයෙක්‌ පුද්ගලයෙක්‌ නොමැති හේතුඵල ධර්මයක්‌ම බව දකිමින් කලකිරීමට පත්වෙන්න. ඒ කලකිරීමෙන්ම අනිත්‍ය බව දකින්න.zකායසංස්‌කාරයන්ගේ අනිත්‍යභාවය දැකීම තුළින් පංචනීවරණ සංසිඳුණු සිතින් මීළඟට හිසේ සිට දෙපතුළ දක්‌වා දෙතිස්‌ කුණපය දෙස නුවනින් බලන්න. කෙස්‌, ලොම්, නිය, සම්, දත්….. ඔබට දැනෙන ශරීර අවයව දෙස නුවනින් බලන්න. මෙතැනදී දෙතිස්‌කුණපයට අදාළ කොටස්‌ 32 ම දැනගත යුතුයි කියලා නියමයක්‌ නැහැ. නමුත් පිංවත් ඔබ එම කුණප කොටස්‌ 32 ඉගෙන ගන්න. මේ සටහන් තබන භික්‍ෂුව එම කුණප කොටස්‌ තිස්‌දෙකම කියන්න දන්නේ නැහැ. භික්‍ෂුවට දැනෙන, දන්න ශරීර කොටස්‌ පමණක්‌මයි භික්‍ෂුව විදර්ශනාවට යොමුකළේ. එම නිසා භික්‍ෂුවට පුළුවන් වුණා දෙතිස්‌කුණපය තුළින්ම ‘භික්‍ෂුව දන්නවාය, නොදන්නවාය’ කියන හිතත් අනිත්‍ය වශයෙන් දකින්න. කෙස්‌, ලොම්, නිය, සම්, දත්, ඇට, මස්‌, නහර, බොකු, බඩවැල්, හෘද වස්‌තුව, පෙනහැලි, ආමාශය, අක්‌මාව, වකුගඩු, දිරවූ නොදිරවූ ආහාරයන්, ඔබට දැනෙන, අරමුණු වන කුණපයන් දෙස ඔබට තේරුම් ගත හැකි භාෂාවෙන් දකිමින් ඒ දැක්‌කාවූ සිතත් අනිත්‍ය වශයෙන් දකින්න. කලකිරීම ඇතිවන දිශාවට, පිළිකුල දැනෙන දිශාවට ඇල්ම ගිලිහී යන දිශාවට, විදර්ශනා නුවන වැඩෙන දිශාවට දෙතිස්‌ කුණපය මතුකොටගන්න.zදෙතිස්‌ කුණපයට අදාළව කායානුපස්‌සනාව වැඩීමේදී භික්‍ෂුවට ගිහි ජීවිතයේ රෝගී උපස්‌ථානය, රෝහල් පරිසරයන්, මළගෙවල්, කොළඹ මෝචරියේ ක්‍රියාකාරකම් දැකීම ගොඩක්‌ උපකාරී වුණා. ඔබේ ඥාතිවරයාට, හිතවතාට රෝගී අවස්‌ථාවේ කළයුතු උපස්‌ථානයන්ගෙන් ඔබ මගහැර යනවා නම් රෝහලට ගියවිට ඔබේ රෝගියා මිස අන් රෝගීන් දෙස ඔබ නොබලා යනවා නම්, ඔබ කායානුපස්‌සනාවට අදාළ කමටහන් මගහැරයන්නෙක්‌ වෙනවා. භික්‍ෂුව ගිහි ජීවිතයේ අවස්‌ථා කිහිපයකදීම කොළඹ මහ රෝහලේ මෘත ශරීරාගාරයට ගිහින් තිබෙනවා. ශීතකරණ ලාච්චුවල මළමිනී දමා තිබෙනවා, මරණ පරීක්‍ෂණවලට මළමිනී කපා තිබෙනවා හොඳන් දැකලා තිබෙනවා. අදාළ වෛද්‍යතුමා මළමිනිය පරීක්‍ෂණය සඳහා කපලා අදාළ ශරීර කොටස්‌ පරීක්‍ෂණය කරලා එම ශරීර කොටස බොකු, බඩවැල් පොලිතින් උරයක බහා කපාපු මළමිනියේ ශරීරය තුළ තියලා තිබෙන අයුරු භික්‍ෂුව දැක තිබෙනවා. එක්‌ අවස්‌ථාවක තරුණ මළ සිරුරක්‌ පරීක්‍ෂණය කිරීමෙන් අනතුරුව එම මළමිනිය කැපූ මහත්මයා ශරීරයේ පිළීගඳ ගහන සෑම අවයවයක්‌ම වෙන් වෙන් වශයෙන් පෙන්නලා දීලා තිබෙනවා. මේ සටහන් තබන භික්‍ෂුව මේ මොහොතේත් කායානුපස්‌සනාවට අදාළ ඒ අත්දැකීම් සිය කයත් සමග සසඳලා ගලපලා දකිනවා. තමන්ගේ කයත් මළ සිරුරක්‌ව ශීතකරණ ලාච්චුවක බහා තිබෙනවා නුවනින් දකිනවා. දින කිහිපයක්‌ම ශීතලට තදවීම නිසා ලොකු මන්න පිහියකින් කියත් පටියකින් මේ රූපය විවෘත කරන අයුරු නුවනින් දකිනවා. හෘද වස්‌තුව, පෙනහැල්ල, බොකු බඩවැල් පොලිතින් බෑගයක බහා මළසිරුර මත තබා තිබෙන අයුරු නුවනින් දකිනවා. පිංවත් ඔබත් දෑස්‌ පියාගෙන ‘මමය’ ‘මගේය’ කොටගත් දෙතිස්‌කුණපයේ සැබෑ ස්‌වභාවය නුවනින් දකින්න. භික්‍ෂුව දන්න විදිහට මළ මිනියක්‌ කපන මහත්මයෙකුට එම කටයුත්තෙන් අනතුරුව මත්වතුර සලාකයක්‌ දෙනවා. ලෝකයේම රූප සුන්දරියගේ මළමිනිය කැපුවත්, ඒ මත්වතුර සලාකය ඔහුට ලැබෙනවා. මොකද පිළිකුල පිළිබඳ ඒ රූපය තුළත් තිබෙනවා. කැපුව මළමිනියක පිළීගඳ භික්‍ෂුවට මේ මොහොතේ සිහිපත් වෙනවා.zමේ සටහන් තබන භික්‍ෂුව දන්නේ නැහැ භික්‍ෂුව කොයි මොහොතක අපවත්වෙයිද කියලා. සමහරවිට කාත් කවුරුවත් නොදැන කැලයක භික්‍ෂුව අපවත්වෙලා මේ මළකුණ තිරිසන් සතුන්ට අහරක්‌ වෙන්න පුළුවන්. අනතුරකින් මහ පාරක අපවත් වෙන්න පුළුවන්. කවුරුන් හෝ විසින් මරාදමන්නත් පුළුවන්. එහෙමත් නැතිනම් ගෞරවනීයව මේ මළකුණ අවසන් කටයුතු කෙරෙන්නත් පුළුවන්. අතීත සංස්‌කාර කොයි මුහුණුවරකින් ක්‍රියාත්මක වේවිද කියන්න භික්‍ෂුව දන්නේ නැහැ. අතීත සංස්‌කාර කොයි ආකාරයකට විපාකයට පැමිණියත් භික්‍ෂුව අවබෝධයෙන්ම දන්නවා මේ මළකුණ භික්‍ෂුවටත්, භික්‍ෂුව මළකුණටත් අයිති නැහැ කියලා.</Content>
    <Content name="book11chapter4" translatable="false">කායානුපස්‌සනාවzහාරයෙන් පෝෂණය වුණ තාත්තා කෙනෙකුගේ ශුක්‍රාණුවකුත්, ආහාරයෙන් පෝෂණය වුණ අම්මා කෙනෙකුගේ ඩිම්බයකුත් එකතුව, ආහාරයෙන්ම හැදී, ආහාරයෙන්ම පෝෂණය වී, හේතුඵල ධර්මයන්ට අනුව හැදුණු කයක්‌ මේක. භික්‍ෂුව මේ මොහොතේ තම දෙතිස්‌ කුණපය දෙස බලන විට, අම්මාගේ මව්කුසේ පැලෝපීය නාලය තුළ නලියන ඉස්‌ගෙඩියෙක්‌වන් කලලයි දකින්නේ. මේ රූපය අයිති තාත්තා කෙනෙකුගේ ශුක්‍රාණුවකට. අම්මා කෙනෙකුගේ ඩිම්බයකට. භික්‍ෂුව මේ මොහොතේ නුවනින් දකිනවා තාත්තා කෙනෙකුගෙන් නික්‌මෙන ශුක්‍රාණුවකත්, අම්මා කෙනෙකුගේ මසකට වරක්‌ නික්‌මෙන මළ ඩිම්බයකත් ඇති පිළිකුල්භාවය, අපුලභාවය, දුර්ගන්ධය. මේ රූපය, මේ කය අයිති ඒ පිළිකුලටයි. දුර්ගන්ධයටයි. මේ රූපයේ, මේ කයේ නිර්මාතෘවරුන් ඔවුන්මයි. පිංවතුන් මේ අත්දකින්නේ කායානුපස්‌සනාවට අදාළව දෙතිස්‌ කුණපයයි.zඉහත කරුණු පිංවත් ඔබලාට සටහන් තබන්නේ කියවීමට පමණක්‌ නොව, නුවනින් ඔබේ ජීවිතයට ගලපා බැලීමටයි.zබුදුරජාණන් වහන්සේ දේශනා කරනවා දෙතිස්‌ කුණපයට අදාළව මේ කය දකිනකොට විවිධ ධාන්‍යවලින් පිරුණු මල්ලක්‌, නුවණැති පුද්ගලයෙක්‌ මුං, කව්පි, කඩල, මෑ, තල වශයෙන් වෙන්කොටගනීද, වෙන්කොට දකීද, හිසේ සිට දෙපතුළ දක්‌වා කුණප කොටස්‌ වෙන්කොට දකින්නය කියලා. පිංවත් ඔබ මනසින් මේ සුන්දර සුරූපී කය ලිහා බලන්න. දෙතිස්‌ කුණපයන් වෙන්කොට දකින්න. එහි හටගැනීම, පැවැත්ම, විනාශය නුවනින් දකින්න. සාරිපුත්ත මහරහතන් වහන්සේ දේශනා කරනවා, යොවුන් වයසේ සුරූපී තරුණියක්‌ සිටිනවා, ඇය නා පිරිසිදු වී, අලුත් ඇඳුම් ඇඳගෙන, සුවඳ විලවුන් තවරාගෙන, හිසේ මල්ගසාගෙනයි සිටින්නේ. යම් පුද්ගලයෙක්‌ ඇවිල්ලා මේ තරුණියගේ ගෙලට සර්ප කුණක්‌ දැම්මොත් යම් පිළිකුලකින්ද ඇය මේ සර්පකුණ දකින්නේ, මේ කයත් ඒ සර්පකුණ ආකාරයෙන්ම පිළිකුලෙන් දකින්න කියලා. පිංවත් ඔබේ ඇස්‌දෙකෙන් කබ ගලලා, කන් දෙකෙන් කළාඳුරු වැගිරිලා, නාසයෙන් සොටු දියර ගලලා, කටෙන් කුණුකෙළ ගලලා, ශරීරයෙන් දහඩිය දමලා, මුත්‍රාශයෙන් මුත්‍රා, ගුදමාර්ගයෙන් අසුචි ගලන රූපයක්‌ මනසින් මවාගන්න. ඔබ මනසින් මවාගත් රූපයට අනුවම, අන්‍යයන්ගේ රූපය ගැනත් එසේම දකින්න. මේ කය අසුචි ගොඩක්‌, මුත්‍රා ගොඩක්‌කොට දකින්න.zමනුෂ්‍යයා සද්ධර්මයෙන් ඈත්වීම නිසාම කයේ යථා ස්‌වභාවය නුවනින් දකින්නේ නැහැ. ඒ නිසාම මේ දෙතිස්‌ කුණපයට වටිනාකමක්‌මයි ලබාදෙන්නේ. කෙස්‌, ලොම්, නිය, දත්, සම්, මස්‌ වර්තමාන ව්‍යාපාර ලෝකයට ලොකු වටිනාකමක්‌ ලබාදීලා තිබෙනවා. අවබෝධයෙන් අතහැරිය යුතුවූ දෙය, අනවබෝධයෙන් පෝෂණය කරනවා. දෑස්‌ පියාගෙන පිළිකුලක්‌ ලෙස අවබෝධය කළයුතු වූ දෙය දෑස්‌ හැරගෙන ලස්‌සන කරනවා. භික්‍ෂුවට මතකයි අතීතයේ ශරීරය ලස්‌සන කරපු රූමතියක්‌ සිටියා. මැදිවියේ රූමතියක්‌. ඇයගේ රූමත්භාවය නිසාම ඇය ඉලක්‌කම් තුනේ හතරේ මිල ගණන්වලට විකිණුනා. ඇය දෙතිස්‌ කුණපයක්‌ දරාගෙන සිටියත් ඒ බවක්‌ ඇය දැනගෙන සිටියේ නැහැ. ඇයගේ අත්බෑගයේ නිරතුරුවම මුහුණබලන කණ්‌ණාඩිය, සුවඳවිලවුන් නැතිවුණේ නැහැ. නොසිතූ මොහොතක, නොසිතූ ආකාරයට ඇය මියයනවා. දැන් ඇය රිලා රැළක රිලවියක්‌. දෙතිස්‌ කුණපය කෙරෙහි තිබෙන තෘෂ්ණාවෙන් ඔබ නොමිදුනොත්, නැවත ඔබ අසාමාන්‍ය රූපයකට බැසගන්නවාමයි. එම නිසා පිංවත් ඔබ නොවටිනා දෙතිස්‌කුණපයකට වටිනාකමක්‌ නොදී එහි පිළිකුළ, එහි යථාර්ථය, එහි වෙනස්‌වීම දෙස නුවනින් දකින්න.zතරුණ තරුණියෝ ආදරය කරන කාලයේ, පෙම් හසුන් ලියන කාලයේ හදවතට නැතිනම් හෘදවස්‌තුවට මොන තරම් වටිනාකමක්‌ දෙනවද. පෙම් හසුනක්‌ ලියනකොට හදවතක්‌ අඳිනවා. පෙම්වතුන්ගේ දිනයේදී හදවතක සටහනක්‌ නැති තිළිණයක්‌ නැති තරම්. මොකක්‌ද මේ හෘද වස්‌තුව කියන්නේ. ඇපල් ගෙඩියක්‌ වගේ ලෙයින් පිරුණු මස්‌ ගොබයක්‌. ඔබ මනසින් හදවත දෝතට අරගෙන එය තදින් මිරිකුවොත්, මීවදයක්‌ මිරිකනොකට මී පැණි බේරෙනවා වගේ රතුපාටට පිළී ගඳැති රුධිරය බේරෙයි. හැකිළුණු මස්‌ ගොබය ඔබේ අතේ ඉතිරිවේවි. හදවත, හෘද වස්‌තුව කොයි තරම් නම් අපුළ පිළිකුල් දෙයක්‌ද. දුගඳ දෙයක්‌ද. මෙවැනි පිළිකුල්, දුගඳ හදවතක්‌ කවදාකවත් ඔබ කාගෙන්වත් ඉල්ලන්න යන්න එපා. ඔබ අනුනට දෙන්න යන්නත් එපා. මේ වන විට ඔබේ හදවත කෙනෙකුට ලබාදී ඇතිනම් ඒ ලබාදුන්නේත්, ඒ බැඳීගියේත් දෙතිස්‌ කුණපයකටම බව දකින්න. හෘද වස්‌තුව කෙරෙහි වගේම, දෙතිස්‌ කුණපයකට ලොල්වීම නිසා බැඳෙන ආදරය කෙරෙහිත් අවබෝධයෙන් කළකිරෙන්න. ආදරය නාමයෙන් රාගයට ගොදුරු සොයාදෙන මරුවැලක්‌ වූ දෙතිස්‌ කුණපය කෙරෙහි අවබෝධයෙන් කළකිරෙන්න.</Content>
    <Content name="book11chapter5" translatable="false">කායානුපස්‌සනාවzකායානුපස්‌සනාව වැඩීමේදී, නැවත නැවත පුහුණුවීමේදී ආශ්වාදය කියන මාරධර්මය ගැන ඔබ හොඳින් සැලකිලිමත් වෙන්න අවශ්‍යයි. රූපයේ අනිත්‍ය, දුක්‌ඛ, අනාත්මභාවය වැඩීම නිසාම පිංවත් ඔබ අත්දකින අනිත්‍යභාවය කෙරෙහි සියුම් ආශ්වාදයක්‌ ඔබ තුළ ඇතිවෙන්න පුළුවන්. එම නිසා පිංවත් ඔබ තුළ සකස්‌වෙන රූපය කෙරෙහි අසුබ, පිළිකුල් සිත්ද අනිත්‍ය වශයෙන් දැකීමට ඔබ දක්‍ෂ වියයුතුයි. ඒ විතරක්‌ නෙවෙයි අනිත්‍ය වශයෙන් දකින සිතත්, අනිත්‍ය වශයෙන් දැකීමට ඔබ දක්‍ෂ විය යුතුයි. එසේ නොවුනොත් ඔබට සිතාගැනීමටවත් බැරි සියුම් තැන්වලින් මාරයා ඔබ තුළින්ම ක්‍රියාත්මක වෙනවා.zසමහර පිංවතුන්ලා සිටිනවා, ඒ අය රූපයේ අනිත්‍යභාවය දකිනවා, භාවනා කරනවා. නමුත් එම පිංවතුන් තම ශරීරය පිරිසිදුව තබාගන්නේ නැහැ. පිළිවෙලකට පිරිසිදුව ඇඳුම් පැළඳුම් අඳින්නේ නැහැ. තමන්ගේ කාමරය කුටිය අපිළිවෙලටයි තබාගන්නේ. ඇයි මෙහෙම වෙන්නේ කියලා ඇසුවහම ඒ අය කියන්නේ සියල්ල අනිත්‍යයි කියලා. සමහර පිංවතුන්ලා සිටිනවා, කකුලේ එල්ලී ලේ බොන කූඩැල්ලා, කිනිතුල්ලා ගලවාදමන්නේ නැහැ. ඒ සතුන්ම ලේ බීලා වැටෙනකම්ම ශරීරයේ එල්ලාගෙන සිටිනවා. මදුරුවෙක්‌ ශරීරයේ වසා සිටියොත් එලවාදමන්නේ නැහැ. මෙතැනදී මේ පිංවතුන්ලා තමා තුළ වැඩෙන අනිත්‍යයි කියන අර්ථයේ ආශ්වාදයකටයි, අන්තයකටයි කොටුවී සිටින්නේ. ඉහත ස්‌වභාවයන්, කායානුපස්‌සනාවේ නාමයෙන් ඔබ තුළ මෝදුවන මාර ධර්මයක්‌ම බව තේරුම්ගත යුතුයි.zලොව්තුරා බුදුරජාණන්වහන්සේ පිරිනිවන්පෑමට මොහොතකට පෙරාතුව, ආනන්ද ස්‌වාමීන්වහන්සේ බුදුරජාණන්වහන්සේගෙන් විමසනවා, ඔබවහන්සේ පිරිනිවන්පෑමට පසුව සම්බුද්ධ ශරීරයට කුමන ආකාරයෙන් කටයුතු සිදුකළයුතුද කියලා. ඒ වෙලාවේ බුදුරජාණන්වහන්සේ දේශනාකරනවා, ආනන්ද සක්‌විති රජකෙනෙකුගේ ශ්‍රී දේහයට දක්‌වන යම් ගෞරවයක්‌ ඇත්ද, එවැනිම ගෞරවයක්‌ බුදුරජාණන්වහන්සේගේ ශ්‍රී දේහයට දක්‌වන්නය කියලා. රූපයේ අනිත්‍ය, දුක්‌ඛ, අනාත්ම ත්‍රිලක්‍ෂණය තුන්ලෝකයාටම දේශනාකළ සම්බුදුපියාණන්, පුරා හතලිස්‌ පස්‌වසරක්‌ම රූපයේ අනිත්‍යභාවය, අසුබභාවය, පිළිකුළම ලෝකයාට මතුකොට පෙන්වූ සම්බුදු පියාණන් තම මියගිය සම්බුද්ධ සිරුරට සක්‌විති රජකුගේ දේහයට දක්‌වන ගෞරවයන් දක්‌වන්න යැයි ප්‍රකාශ කරන්නේ පිරිනිවීගිය සම්බුද්ධ රූපය තුළිනුත්, දෙව් මිනිසුන් සහිත ලෝකයාට ගෞරව පුද වන්දනා කිරීමට සලස්‌වා මෙලොව පරලොව යහපතට අදාළ කාරණා සලසාදෙන්නයි. තම ශ්‍රී දේහය උපයෝගී කරගෙන අන්තිම නිමේෂයේදීත් ලෝකයාට අනිත්‍ය සංඥාව මතුකොටදීමටයි. අන්තයන්ට කොටු නොවූ අනිත්‍ය සංඥාවේ අර්ථයයි අපි ඉහතින් දකින්නේ.zයම් පිංවතෙක්‌ භික්‍ෂුවගෙන් ඇසුවහොත් ‘ඔබ වහන්සේ අපවත් වුණාට පස්‌සේ, ඔබ වහන්සේගේ මළ සිරුර සුදු රෙදිකඩක ඔතා, වළක්‌ කපා වළට දමන්නටද?’ කියලා භික්‍ෂුව ඒ මහත්මයාට ප්‍රකාශ කරන්නේ ‘මහත්තයෝ මේ රූපයෙන් යම් උතුම් කර්තව්‍යයක්‌ මනුෂ්‍යයෙකුට කරගන්නට තිබෙනවානම් භික්‍ෂුව ඒ කර්තව්‍යය කරගෙනයි සිටින්නේ. ඒ නිසා මේ රූපයෙන් දැන් භික්‍ෂුවට සත පහකවත් වැඩක්‌ නැහැ. මහත්තයාට අවශ්‍යනම් භික්‍ෂුවගේ මළ සිරුර උපයෝගීකොට මෙළොව පරළොව පිනට කුසලයට අදාළ කටයුතු කරගන්න’ කියලා. අනිත්‍ය කියන සංඥාවේ නාමයෙන්, භික්‍ෂුව ඔහුට ප්‍රකාශ කළොත් භික්‍ෂුවගේ මළ සිරුර සුදුරෙදි කඩක ඔතා වළ දමන්න කියලා, අනිත්‍යයි කියන අර්ථයේ ආශ්වාදයට භික්‍ෂුව කොටුවුණා වෙන්න පුළුවන්. මම තුළ අනිත්‍ය සංඥාවද, අනිත්‍ය සංඥාව තුළ ‘මම’ද සිටියා වෙන්න පුළුවන්. මෙවැනි ‘අනතුරු’වලදී සංස්‌කාරයන්ට අදාළව වෙන්න තිබෙන දේ වෙන්න හැරලා, සිත අතහරින්න අප දක්‍ෂ වෙන්න ඕනේ.zලොව්තුරා බුදුරජාණන්වහන්සේගේ ශ්‍රී මුඛයෙන් දේශනාකොට ඇති පරිදි, සතර සතිපට්‌ඨාන ධර්මයන් නිවැරදිව පුහුණුකළොත් උපරිම හත්වසරකින් ධර්මාවබෝධය ලබන්න හැකිය කියන අර්ථය කල්ප සියක්‌ කෝටි ගණනක්‌ භවයේ ගතවෙලත් තවම අපට බැරිවුණේ කායානුපස්‌සනා ධර්මයන්ට අදාළව අපේ සිත වැඩෙන විට ආශ්වාදයට මුවාවී මාරයා ඉතා සියුම් තැන්වලින් පහරදෙන නිසාය.zපිංවත් ඔබ නිරතුරුවම දෙතිස්‌ කුණපය දකිමින් ජීවත්වන්න. ඔබ ජීවිතය සමග පමණක්‌ ජීවත්වුණොත්, ඔබ ජීවත්කරන්නේ දෙතිස්‌කුණපයක්‌ය කියන කාරණය ඔබට අමතක වෙනවා. දඹදිව කොසොල් රාජ්‍යයේ සිරිමා කියල රූමත් තරුණ ගණිකාවක්‌ හිටියා. ඇයගේ තරුණ රූමත්භාවයට යාබද රාජ්‍යයන් පවා වශීවෙලයි සිටියේ. ඇය හදිසියේම මියපරළොව යනවා. බුදුරජාණන්වහන්සේට සිරිමාගේ මරණය ආරංචිවෙලා රජතුමාට පණිවුඩයක්‌ යවනවා, සිරිමාගේ මළ සිරුර අමුසොහොනේ සතුනට කන්න නොදී දින හතක්‌ ආරක්‍ෂා කරන්නය කියලා. සත්වෙනි දවසේ රටේ ජනතාවට දැනුම්දෙනවා රූමත් සිරිමාව දකින්න අමුසොහොනට එන්න කියලා. බුදුරජාණන්වහන්සේත් අමුසොහොනට වැඩම කරනවා. කොසොල් රජතුමාට බුදුරජාණන්වහන්සේ දැනුම්දෙනවා, ඉදිමී, නිල්පැහැගැන්වී, කුණු ඕජාව ගලමින්, පණුවන් නලියමින්, නිලමැස්‌සන්ට නිවහනක්‌වූ සිරිමා රූමතියගේ මළසිරුර වෙන්දේසි කරන්නය කියලා. රජතුමා මසුරන් දහසක ලංසුවකින් පටන් ගන්නවා. නමුත් අවසානයේ ලංසුව කහවනු එකක්‌ දක්‌වා අඩුකරනවා. සිරිමාවගේ රූපයකට කිසිම ලංසුවක්‌ නොදෙන නිසා අවසානයේ රජතුමා කියනවා නොමිලේ සිරිමාගේ රූපය අරගෙන යන්න කියලා. ඒත් කිසිවෙක්‌ ඉදිරිපත් වෙන්නේ නැහැ. මීට සතියකට පෙර කහවනු දහස්‌ ගණනකට මිල නියමවූ රූමත් සිරිමාගේ සිරුර අවසානයේ මළකුණු කන තිරිසන් සතුන්ට පමණක්‌ වටිනා දෙයක්‌ වුණා. සිරිමා රූමතිය ජීවතුන් අතර සිටියදී, ධනවත් සිටුවරුන්, කුළවතුන් එම රූපයේ රසවින්දා. සිරිමා මියගියවිට එම රූපය තිරිසන් සතුන් රස කරමින් රසවින්දා. කායානුපස්‌සනාවේ අර්ථය නොදන්න නිසාම තිරිසන් සතා කරනා දෙයම අපි තවමත් කරමින් සිටිනවා.ජීවත්ව සිටින රූපය මනුෂ්‍යයා රසවිඳිනවා. මියගිය රූපය තිරිසන් සතා රසවිඳිනවා. කායනුපස්‌සනාවේ අර්ථය රූපය මළත් නොමළත් ජරාවටම පිළිකුලටම අයත් දෙතිස්‌ කුණුපයක්‌ම බව පිංවත් ඔබට අවබෝධකොට දෙනවා.</Content>
    <Content name="book11chapter6" translatable="false">කායානුපස්‌සනාව – සතර මහා ධාතුවක් ලෙස කය දැකීමzකායානුපස්‌සනාවට අදාලව බුදුරජාණන් වහන්සෙ මීළඟට දේශණා කරනවා මේ රූපය සතර මහධාතුව හැටියට දකින්නය කියලා. කායානුපස්‌සනාවට අදාළව දෙතිස්‌කුණපය භාවනාවට ගැනීමේදී අපි රූපය කොටස්‌ 32 ක්‌ කරබැලුවා. සතරමහ ධාතුව හැටියට රූපය බැලීමේදී පඨවි, ආපෝ, තේජෝ, වායෝ වශයෙන් රූපය කොටස්‌ හතරකට සරලකොට ගන්නවා.zශරීරයේ තද ස්‌වභාවයන් පඨවි ධාතුව වශයෙන්ද, ශරීරයේ වැගිරෙන දියර ස්‌වභාවයන් ආපෝ ධාතුව වශයෙන්ද, ශරීරයේ වායු ස්‌වභාවයන් වායෝ ධාතුව වශයෙන්ද, ශරීරයේ උෂ්ණත්වය නැතිනම් රස්‌නය ස්‌වභාවය තේජෝ ධාතුව වශයෙන්ද දකිනවා. පිංවත් ඔබේ ශරීරයට ලස්‌සන දවටනයක්‌ ලබා දී තිබෙන්නේ පඨවි ධාතුවයි. එම ධාතුව ඔපවත්කොට, වර්ණවත්කොට ඇත්තේ ආපෝ ධාතුවයි. තේජෝ ධාතුව විසින් මේ කය පිළුණුභාවයට පත්වීමට ඉඩ නොදී, උණුසුම් කරනවා, ප්‍රකෘතිභාවයෙන් තබාගන්නවා. වායෝ ධාතුව මේ කය පුම්බා, හැඩ වැඩ කොට හැසිරවීමට ක්‍රියාත්මක වෙනවා. නව යොවුන් තරුණියකගේ, තරුණයකුගේ ශරීරයේ ලාලිත්‍යය, රිද්මය, ප්‍රභාශ්වරභාවය මට සිළුටු බව, ප්‍රසන්නභාවය නුවනින් දකිමින් සතර මහා ධාතුවේ තරුණ්‍යයත්, හැට වයස්‌ ඉක්‌මවූ තාත්තා කෙනකුගේ අම්මා කෙනෙකුගේ සම රැළිවැටුණු, අවපැහැගැන්වුණු, ගොරෝසුවුණු සතරමහා ධාතුවේ අනිත්‍යභාවය, වෙනස්‌ වීම නුවනින් දකින්න. ඔබේ සතරමහා ධාතුවේ අනිත්‍යභාවය දකිනවා වගේම, අන්‍යයන්ගේ සතරමහා ධාතුවේ අනිත්‍යභාවයද දකින්න කියලා බුදුරජාණන්වහන්සේ දේශනා කරනවා.zමේ සටහන තැබෙන දැන් වේලාව රාත්‍රී නවයට පමණ ඇති. ආහාරයෙන් හිස්‌ වූ, භික්‍ෂුවගේ කුස තුළ වායෝ ධාතුව සිත් සේ ආක්‍රමණයක යෙදෙනවා. වායෝ ධාතුවට පුළුවන් පපුව තද කරන්න, හෘද වස්‌තුව රිදවන්න, හිස තද කරන්න, ඇස්‌ දෙක බරකරන්න. පඨවි ධාතුවට පුළුවන් සීරීමක්‌, කැපීමක්‌, තුවාලයක්‌ තුළින් මේ රූපය ඉදිමීමට ලක්‌කරන්න. සතරමහාධාතුවට යටත්වෙච්චි ජීවිතයක්‌ මේක. පාලකයෙක්‌, පාලනයක්‌ නැති වෙනස්‌වීම, අනිත්‍යය උරුමකරගත් සතර මහා ධාතුවක්‌.zබුදුරජාණන් වහන්සේ දේශනා කරනවා පිංවත් ඔබ නිරතුරුවම සර්පයින් හතරදෙනෙක්‌ පෝෂණය කරමින් සිටිනවාය කියලා. මේ සර්පයින් හතරදෙනාට නිරතුරුවම කවන්න, පොවන්න, නාවන්න, නිදිකරවන්න, බෙහෙත් දෙන්න ඕනේ. මේ සර්පයින් හතරදෙනාට උපස්‌ථානය නොකළොත් ඒ සර්පයින් කිපෙනවා, පහරදෙනවා. මේ සර්පයින්ගේ කිපීම තමයි ජාති, ජරා, ව්‍යාධි, මරණ හැටියට අපි දකින්නේ. පිංවත් ඔබ නිරතුරුව පෝෂණය කරන, විෂකුරු සර්පයින් හතර දෙනා තමයි පඨවි, ආපෝ, තේජෝ, වායෝ හෙවත් සතරමහා ධාතුව. බුදුරජාණන් වහන්සේ දේශනා කරනවා, මේ සතර මහා ධාතුව විෂකුරු සර්පයින් වශයෙන්ම දකින්න කියලා. මේ සර්පයින් කෙරෙහි බිය ඇතිකරගන්න කියලා. මේ සර්පයින්ගේ විෂ කියන්නේ කුසල් අකුසල් සංස්‌කාර. මේ සංස්‌කාර නමැති සර්ප විෂට පුළුවන් පිංවත් ඔබව කල්ප ගණන් භව ගමනේ ඈතට අරගෙන යන්න. මේ සතරමහා ධාතුවට ඇලීම නිසාත්, ගැටීම නිසාත්, අපි නිරතුරුව භවයට අදාළව සංස්‌කාර රැස්‌ කොටගන්නවා. සාරිපුත්ත මහරහතන් වහන්සේ අනේපිඬු සිටුතුමාට මරණාසන්න මොහොතේ දේශනා කරනවා ‘සිටුතුමනි, මේ පඨවි ධාතුව ඔබට අයිති දෙයක්‌ නොවෙයි. එය නිරතුරුවම වෙනස්‌වෙනවා, වේදනාදෙනවා, රිදුම්දෙනවා, ඉදිමෙනවා. එමනිසා ඔබ මේ පඨවි ධාතුවට බැඳෙන්න එපා. පඨවි ධාතුව නිසා යම් වේදනාවක්‌ වේද, ඒ වේදනාවට බැඳෙන්න එපා’ ය කියලා. ‘මේ ආපෝ ධාතුව, තේජෝ ධාතුව, වායෝ ධාතුව නිරතුරුවම වෙනස්‌වෙනවා. ඔබට අයිති නැහැ. ඒ නිසා එම ධාතූන් හේතුවෙන් යම් වේදනාවක්‌ වේද, එම වේදනාවට බැඳෙන්න එපා’ ය කියලා.zබුදුරජාණන් වහන්සේ දේශනා කරනවා, සතරමහා ධාතුවේ ආශ්වාදයක්‌, ආදීනවයක්‌, නිස්‌සරණයක්‌ තියෙනවා ය කියලා. සතර මහා ධාතුව නිසා යම් සැපයක්‌, සොම්නසයක්‌, ප්‍රීතියක්‌ උපදිනවානම් ඒ සතර මහා ධාතුවේ ආශ්වාදයයි. සතරමහා ධාතුව යම් අනිත්‍යභාවයකින් යුක්‌තද, වෙනස්‌වෙන ස්‌වභාවයෙන් යුක්‌තද, එම නිසා යම් දුකක්‌ වේද, දොම්නසක්‌ වේද, ඒ සතර මහා ධාතුවේ ආදීනවයයි. සතර මහා ධාතුව කෙරෙහි කැමැත්ත දුරුවී අවබෝධයෙන් කළකිරීමක්‌ සකස්‌වේද ඒ සතර මහා ධාතුවේ නිස්‌සරණයයි කියලා සතර මහා ධාතුව සැපයක්‌ වුණා නම්, සොම්නසක්‌, සතුටක්‌ වුණා නම්, දුක තුළ නොබැසගත්තා නම්, සතර මහා ධාතුව කෙරෙහි ඔබ කළකිරෙන්නේ නැහැ. සතරමහා ධාතුව කෙරෙහි ඔබ කලකිරෙන්නේ එය වෙනස්‌වෙන නිසාමයි. නව යොවුන් තරුණයෙකුගේ, වයෝවෘද්ධ තාත්තා කෙනෙකුගේ රූපයකුත් නුවනින් දකිමින් ඉහත කාරණය අවබෝධයට ගන්න.zදීර්ඝ මුහුදුගමන් යන නාවික වෙළෙන්දෝ තම නැවෙහි ළිහිණියකු අරගෙන යනවා. මුහුදු මාර්ගය නිවැරදිව සොයාගැනීමට අපහසු වුවහොත් මෙම නාවිකයින් කූඩු කර සිටි ළිහිණියාව මුදාහරිනවා. ළිහිණියා දස දිශාවට පියාඹලා ගිහිල්ලා, ගොඩබිමක්‌ පෙනුනොත් ඒ දෙසට පියාඹා යනවා. ඒ ළිහිණියා නැවත නැවට එන්නේ නැහැ. ගොඩබිමක්‌ පෙනෙනතෙක්‌ මානයේ නොතිබුණොත් ළිහිණියා නැවත නැවට එනවා. තෘෂ්ණාව ප්‍රහීනවීමෙන්, ප්‍රඥාවෙන් ආලෝකමත් වූ විඤාණයක්‌ වෙත්ද, විඤ්ඤාණය තුළ සතර මහා ධාතුව නොපිහිටනවාය කියලා බුදුරජාණන් වහන්සේ දේශනා කරනවා. ඉන් මෙහා සතර මහා ධාතුව මගේ කොට ගැනීම නිසාම, සකස්‌ කොටගන්නා සංස්‌කාර හේතුවෙන් අපි නැවත සතරමහා ධාතුව නමැති රූපයකට බැස ගන්නවා.</Content>
    <Content name="book11chapter7" translatable="false">කායානුපස්‌සනාව – සතර මහා ධාතුවක් ලෙස කය දැකීමzබුදුරජාණන්වහන්සේ නකුල පියාට දේශනා කරනවා නකුල මේ සතර මහ ධාතුව නිරතුරුවම ලෙඩ වෙන දෙයක්‌, වේදනාවට පත් වෙන විනාශ වන දෙයක්‌, එම නිසා ඔබ සතරමහ ධාතුව නමැති රූපයට බැඳෙන්න එපා, රූපය ලෙඩ උණත් සිත ලෙඩ කරගන්න එපාය කියල. රූපය මගේ කරගත් තැනදි අපි සිත ලෙඩ කර ගන්නවා. ලෙඩවෙන සිත නැවත නැවතත් සතර මහ ධාතුවක්‌ම උරුමය කර දෙනවා. ඇසත්, ඇසට අරමුණු වන සෑම රූපයක්‌මත්, කනත් කනට අරමුණු වන සෑම (ශබ්ද) රූපයක්‌මත් සතර මහ ධාතුවක්‌ හැටියට දකින්න. අනෙකුත් ආයතන ගැන ඉහත ආකාරයට ක්‍රියාත්මක වෙන්න. සතර මහ ධාතුව ආත්මීය වශයෙන් ගැනීම නිසා අතීත සංසාරයක්‌ පුරාවටම ඔබ විඳි දුක්‌ වේදනා නුවණින් දකින්න. අතීතයේ කල්ප විනාශයක්‌ සිදු වුණ මොහොතේ පඨවි ධාතුවේ අයෝමය ශක්‌තිය බඳුවූ යොදුන් 168000 උසින් දිගින් පළලින් යුත් මහමේරූ පර්වතය සුනුවිසුනු වී ගිය හැටි නුවනින් දකින්න. ආපෝ ධාතුවේ අයෝමය ශක්‌තිය බඳු වූ මහාසාගරය සිඳී, වියලී ගිය හැටි නුවනින් දකින්න. තේජෝ ධාතුවේ අයෝමය ශක්‌තිය බඳු වූ හිරු, ඉරවල් හතක්‌ පායා මුළු මනුෂ්‍ය ප්‍රජාවම විනාශ වන හැටි මුළු පෘතුවියම ගිනි ගෙන අළුදුවිලි බවට පත් වී ගිය හැටි නුවනින් මෙනෙහි කරන්න. වායෝ ධාතුවේ අයෝමය ශක්‌තිය බඳුවු මහාමේරුවෙන් නැගෙන දුම් කඳ, මුළු පෘතුවියම අවුරුදු දහස්‌ ගණනක්‌ දුමෙන් වසා ගෙන තිබු ආකාරය නුවනින් දකින්න. අතීත සතරමහ ධාතුවේ අනිත්‍යභාවය ඔබ නුවණින් අවබෝධකොට නොගත්තොත් මෙවැනි කල්ප විනාශයන් තුළින් අනාගතයේදී නැවත නැවත දුකට පත් වෙන බව සිහිපත් කරන්න. පිංවත් ඔබ මගේ කොට ගෙන දරාගෙන සිටින සතර මහ ධාතුව ගැන අවබෝධයෙන් කලකිරෙන්න.zමහා සාගරය පතුලෙන් සතර මහ ධාතුව කිපී රටවල් විනාශ කරන සුනාමියක්‌ මතුවී එන්නාසේ, අපත්‍ය ආහාරයක්‌ ගැනීම නිසා ඔබේ ශරීරය නමැති සතර මහ ධාතුව කිපී මුඛයෙන් නික්‌මෙන වාතයක්‌ අධෝමාර්ගයෙන් නික්‌මෙන වාතයක්‌ සුනාමියක්‌ සමග සංසන්දනය කර දකින්න. පිංවත් ඔබ බත් පිඟාන අනුභව කරන විට, බත් ව්‍යංජන කියන සතරමහධාතුව මුඛයේ කෙළත් සමග මිශ්‍ර වී ආමාශයේදී වමනයක්‌ බවට පත්වී රුධිරය හැටියට ඔබේ රූපය නමැති සතරමහ ධාතුවට එකතු වෙනවා නුවණින් දකින්න. එම සතරමහ ධාතුව මුත්‍ර, අසුචි හැටියට නැවත මහපොළව නැමති සතරමහ ධාතුවට එකතු වෙනවා නුවනින් දකින්න. පිංවත් ඔබේ සිරුර යම් දවසක මිය පරලොව ගොස්‌ මහ පොළවේ වළ දැමුවොත් එම මළසිරුර කුණු වී විනාශවී මහ පොළව නැමති සතර මහ ධාතුවට එකතුවෙන හැටි, මහපොළවේ සාරයෙන් ගහකොළ පෝෂණයවන හැටි, එම ගහකොළවලින් සතුනගේ සතර මහ ධාතුව පෝෂණය වෙන හැටි නුවනින් දකින්න. මහපොළවත් ඔබේ සතර මහ ධාතුවත් ස්‌වභාවයෙන් එකම බව නුවණින් දකින්න. ඔබ දෙපා තබාගෙන සිටින මහපොළව අතීත සංසාරයේ ඔබේම මළකඳන්වලින් පෝෂණය වු අනිත්‍යභාවයට පත්වු සතර මහ ධාතුව වශයෙන්ම දකින්න. ඔබේම අතීත මළකඳන් ගොඩ මත මොහොතක්‌ සක්‌මන් කරන්න. මහ පොළවත්, ජලයත්, සුළඟත්, හිරුඑළියත්, ඔබේ රූපයත් සතරමහ ධාතුව වශයෙන් දකින්න.zදැන් වේලාව සවස 6.00 පමණ ඇත. පරිසරයම අඳුරු කරල අහස වැසි වලාකුළුවලින් බරවෙලා කඳුවලල්ට එහායින් හයියෙන් ගොරවනවා. දැන් වැහිපොද වැටෙනවා. භික්‍ෂුව ගල්තලාවෙන් නැගිටල කුටිය තුළට යනවා. පරිසරයේ මේ වෙනස්‌වීම් තුළ කුමක්‌ද අපි දකින්නේ. සතර මහ ධාතුවේ වෙනස්‌වීමයි. සතර මහ ධාතුවේ කිපීමයි. ඇස කියන සතර මහ ධාතුව කිපීමෙන් කඳුළුගලනව වගේ තුවාලය කියන සතර මහ ධාතුව කිපිල සැරව ගලනව වගේ, මුත්‍රාශය කියන සතර මහ ධාතුව කිපිල මුත්‍ර වැගිරෙනව වගේ ආකාශයේ වළකුළුවල කිපීමේ ක්‍රියාත්මකභාවය වැස්‌ස හැටියට අපි දකින්නේ. පරිසරයේ සිදුවීම් සමග ඔබේ රූපය නැමති සතර මහ ධාතුව නිරතුරුව ගලපා දකින්න. වැස්‌සට ඇති නොඇල්ම ඔබේ රූපය කෙරෙහිත් ඇති කරගන්න. ඔබ මේ මොහෙතේ යම් කායික මානසික පීඩාවිදීමක්‌ විඳිනවා නම් ඔබ කායිකව මානසිකව සතුටක්‌ සොම්නසක්‌ විඳිනවා නම් ඉහත ස්‌වභාවයන් දෙකම ඔබ සකස්‌ කර ගන්නේ සතර මහ ධාතුවක්‌ ඔබේ කරගැනීම නිසාමය. මේ හේතුවෙන් පිංවත් ඔබ සෑම නිමේශයකදීම අනාගත භවය සඳහා සංස්‌කාරයන් රැස්‌කරමිනුයි සිටින්නේ.</Content>
    <Content name="book11chapter8" translatable="false">කායානුපස්‌සනාව – සතර මහා ධාතුවක් ලෙස කය දැකීමzමාගන්දියා නමැති බමුණු පවුලේ දියණිය පංචකල්‍යාණියක්‌. ඇයගේ රූපයෙන් ඇය මත්වෙලයි සිටියේ. ඇයගේ බමුණු පියා මාගන්දියා දියණියව බුදුරජාණන්වහන්සේට යෝජනා කරනවා. ඒ අවස්‌ථාවේදී මාගන්දියාගේ රූපය, බුදුරජාණන්වහන්සේ විසින් අශුචි පිරවූ කළයක්‌ හැටියටයි හඳුන්වන්නේ. අශුචි පිරවූ කළයක්‌ පංචකළ්‍යණියක්‌ කොට සිතා සිටි මාගන්දියා, බුදුරජාණන් වහන්සේ කෙරෙහි වෛරයක්‌ ඇති කරගන්නවා. රූපය නමැති විනාශ වී යන සතර මහ ධාතුවක්‌ නිසා මාගන්ධියා ලෝකයේ බලවත්ම අකුසලයක්‌ සිදුකරගන්නවා.zඅවසානයේ ඇය උදේනි රජතුමාගේ බිසව බවට පත්වී සාමාවතී බිසව ඇතුළු පිරිවර කාන්තාවන් 500 ක්‌ සිය මාළිගාවට ගිනි තබා මරාදමනවා. මාගන්දියා බිසව සතර මහධාතුවක්‌ මගේ කොට ගැනීම නිසා අවසානයේ නිරයට වැටෙනවා. නිරයේදීත් ඇය බැසගන්නේ සතර මහ ධාතුවකටමයි. අතීත සතර මහ ධාතුව මගේ කොට ගැනීමෙන් සකස්‌ කරගත් අකුසලය නිසා නිරයේදී එයට අදාළ සතර මහ ධාතුව කිපී නිරිසතාගේ සිත වේදනාවට පත්කර අනාගතයට නැවතත් අකුසල් එකතු කර දෙනවා. සතර මහ ධාතුව මගේ කරගැනීමෙන් සකස්‌ කරගන්නා ආශ්වාදයෙන් මතුවෙන ආදීනවය භවයෙන් භවය සතර මහ ධාතුවෙන් යුත් උපතකට අපිව යොමු කරනවා. මෙලොව වශයෙන් රෝහල්වල සිරගෙවල්වල, ගෘහ ජීවිතවල දුක්‌විඳින්නේ සතරමහ ධාතුවේ ආශ්වාදයට බැඳීමේ ආදීනවයන් අත්විඳින පිංවතුන්මය.zපිංවත් ඔබ ඉහත කාරණා තුළින් සතර මහ ධාතුවේ නිස්‌සාරබව හඳුනාගෙන සතර මහ ධාතුව කෙරෙහි කලකිරීම ඇති කරගන්න. සතර මහා ධාතුව විටෙක මායාවකි, පරස්‌පරයකි, කලකිරීමකි. විටෙක එය ප්‍රසන්නය. තවත් විටෙක එය අප්‍රසන්නය. වරෙක එය සුවඳවත්ය. තවත් වරෙක එය දුර්ගන්ධය. වරෙක එය රසගුලාවක්‌ය. තවත් වරෙක එය අහක බලා ගැනීමට තරම් සිතෙන ධර්මතාවයක්‌ය. මේ වෙනස අපි අත්දකින්නේ සතර මහ ධාතුව මාරයා වන නිසාමයි.zපිංවත් ඔබ සුදුසු ඉරියව්වකින් දෑස්‌ පියාගෙන ඔබේ රූපය දෙස හොඳින් බලන්න. රූපයේ සංයුතිය දෙස නුවණින් බලන්න. ශරීරයේ තද කොටස්‌ ද්‍රව කොටස්‌, වායුකොටස්‌, උෂ්ණ කොටස්‌ දෙස වෙන් වෙන් වශයෙන් බලන්න. ශරීරය වශයෙන් රූපය වශයෙන් නොව ඉහත කොටස්‌ හතර හැටියට රූපය දකින්න. දැන් ඔබ නුවණින් දකින්නේ දෙතිස්‌ කුණුපයක්‌ නොව සතර මහ ධාතුවක්‌ය. දැන් දෑස්‌ පියාගෙන නුවණින් ඔබ වෙන්කොට දැක්‌ක ශරීරයේ තද කොටස්‌ මනසින් ගලවා බිමට දමන්න. ඔබ ශරීරය තුළින් හඳුනාගත් රුධිරයේ සෙම්, සොටු, ඇතුළු ද්‍රව කොටස්‌ මනසින් තව ගොඩකට දමන්න. දැන් පිංවත් ඔබට ඔබේ ශරීරය අරමුණු වෙන්නේ නැත. මන්ද ඔබ ශරීරය පඨවි ධාතුව වශයෙනුත් ආපෝ ධාතුව වශයෙනුත් ගලවා ගොඩවල් දෙකක්‌ වශයෙන් බිම දමා තිබෙන නිසා. ඔබ දැන් මනෝමය රූපයක්‌ මවාගෙන බිම ඇති පඨවි, ආපෝ ගොඩවල් දෙක දෙස නුවණින් දකින්න. පඨවි, ආපෝ ධාතු ගොඩවල් දෙක තුළින්ම තේජෝ ධාතුවත් වායෝ ධාතුවත් දකින්න දක්‍ෂවෙන්න. කුණුවෙන, නරක්‌වෙන, ගඳගහන නිලමැස්‌සෝ වසාගත් පිළීගඳැති සතර මහ ධාතුවේ ස්‌වභාවය කෙරෙහි කලකිරීම ඇති කරගන්න. මේ විනාශ වෙන සතර මහ ධාතුව මහ පොළවට පරිසරයට මුහුවී නැවතත් ස්‌වභාව ධර්මයටම සතර මහ ධාතුවටම එකතුවෙන හැටි නුවණින් දකින්න. ඔබේ රූපය තුළින් මහ පොළවත් මහ පොළව තුළින් ඔබේ රූපයත් දකින්න. පිංවත් ඔබේ රූපය සතර මහ ධාතුවක්‌ වශයෙන් දකිනවා වගේම අන්‍යයන්ගේ රූපත් සතර මහ ධාතුවක්‌ වශයෙන් දකින්න. දෑස්‌ පියාගෙන මේ මුළු රටේම මනුෂ්‍යයින් තිරිසන් සත්වයින් මහ පොළව මත මැරී කුණුවෙන මළකුණු වශයෙන් දකින්න. ඒ මළකුණු නැවත නැවතත් පරිසරය නැමැති සතර මහ ධාතුවට එකතුවෙන හැටි නුවණින් දකින්න. සතර මහ ධාතුව මගේ කරගත් නිසා සකස්‌ කරගත් සංස්‌කාර හේතුවෙන් එම මළකුණුවලට අදාළ සත්වයින් නැවතත් සතර මහධාතුවකටම බැසගන්න ආකාරය මෙන්ම ලෝකය නැවත නැවත අස්‌වැද්දීමට සතර මහ ධාතුව කෙරෙහි ඇතිකරගන්නා තෘෂ්ණාව හේතුවෙන බවත් නුවණින් දකින්න.zපිංවත් ඔබට අවශ්‍ය නම්, ඔබ තෘෂ්ණාවෙන් බැඳී ඇති ඔබේ නිවස ඔබේ සුඛෝපභෝගී වාහනය ඇතුළු අජීවී වස්‌තූන්ද සතර මහ ධාතුවක්‌ හැටියට දකිමින් ඒවා කෙරෙහි තෘෂ්ණාව හීනකොට ගන්න පුළුවන්. පිංවත් ඔබේ රූපය නැමති සතරමහධාතුව රූපලාවන්‍යාගාරයක්‌ නොව කුණුවෙන සතර මහ ධාතුවක්‌මබව දකිමින් ජීවත්වෙන්න. එවිට ඔබ තුළ වැඩෙන්නේ කායානුපස්‌සනාවට අදාළ ධාතුමනසිකාරයයි.</Content>
    <Content name="book11chapter9" translatable="false">කායානුපස්‌සනාව – සලායතන භාවනාවzමීළඟට බුදුරජාණන්වහන්සේ කායානුපස්‌සනාවට අදාළව දේශනා කරන්නේ සලායතන භාවනාවයි.zමේ කය ඇස, කන, නාසය, දිව, ශරීරය, මනස වශයෙන් කොටස්‌ හයක්‌ කොට දකින්නය කියලා, ගව ඝාතකයෙක්‌ එළදෙනක්‌ මස්‌ කරලා මස්‌, කටු, බොකු, සම් වශයෙන් වෙන්කොට ගොඩගසා තිබෙන්නා සේ, මේ ආයතනය හය වෙන් වශයෙන් අරගෙන විදර්ශනාවට ලක්‌කරන්නය කියලා බුදුරජාණන් වහන්සේ දේශනා කරනවා.zඇස නිසා ලෝකයේ ලෝකය යන හැඟීම, ලෝකය යන දැනීම ඇතිවෙනවාය කියලා, ඒ වගේම කන, නාසය, දිව, ශරීරය, මනස නිසා ලෝකයේ ලෝකය යන දැනීම, ලෝකය යන හැඟීම ඇතිවෙනවාය කියලා බුදුරජාණන්වහන්සේ දේශනා කරනවා. පිංවත් ඔබ බැඳුනොත් බැඳෙන්නේ ඇසටයි, කනටයි, නාසයටයි, දිවටයි මනසටයි වගේම යම් දවසක නිදහස්‌ වුණොත් නිදහස්‌ වෙන්නේද මේ ආයතන හයෙන්ය කියලාත් උන්වහන්සේ දේශනා කරනවා.zබුදුරජාණන් වහන්සේ දේශනා කරනවා ‘මහණෙනි, මම ඔබට සංවරයන්, අසංවරයන් දේශනා කරනවා. පිංවත් ඔබ මන වඩන, ප්‍රිය උපදවන රූප ඇසෙන් දැක, මන වඩන ශබ්ද කනෙන් අසා ඔබ එය පතන්නේ නම්, එහි ගුණ කියන්නේ නම්, ඔබ අසංවර වුණා වෙනවා. ඔබ කුසල් දහමින් පිරිහෙනවා. යමක්‌ ඔබේ නොවේ නම් එය දුරුකරන්න. ඇස, කන, නාසය, දිව, ශරීරය, මනස ඔබේ නොවේ. ඒවා වෙනස්‌ වෙනවා. ජරා, ව්‍යාධි, මරණවලට ලක්‌වෙනවා. එම නිසා මේ සලායතන ඔබේ නොවේ යයි දකිමින්, ඒවා කෙරෙහි ඇති තෘෂ්ණාවෙන් මිදෙන්න. බියකරු වූ ලෝකයේ රූපයේ ස්‌වභාවය නුවණින් දකිමින්, සංවරවූ චිත්ත විවේකය, කාය විවේකය ඇතිකරගන්නය’ කියලා.zබුදුරජාණන්වහන්සේ දේශනා කරනවා, මේ ආයතන හය සොරුන් හයදෙනෙක්‌ය කියලා. ඇසත්, බාහිර රූපයත්, විඤ්ඤාණයත් තෘෂ්ණාවෙන් තෙත් වූ තැනදී, මේ සොරුන් හයදෙනා පුළුල් වූ දුකෙන් පිරි සිපිරි ගෙයකට ඔබව කොටුකරනවා. බුදුරජාණන්වහන්සේ දේශනා කරනවා නිරතුරුවම මේ ඇස, කන, නාසය, දිව, ශරීරය, මනස මැරෙමින් ඉපදෙනවාය කියලා. ඇසේ ස්‌පර්ශය නිසා චක්‌කු විඤ්ඤානය සකස්‌වෙනවාය කියන්නේ ඇස ඉපදෙනවා. ඇසෙන් දැක්‌කා වූ රූපය ගැන සිතනකොට ඇස මැරිලා මනෝ විඤ්ඤානය උපදිනවා. සෑම නිමේෂයකදීම මැරෙමින්, ඉපදෙමින් අනාගත ලෝකයට සංස්‌කාර රැස්‌කරදීමයි මේ ආයතන හය නමැති සොරු හයදෙනා සිද්ධ කරන්නේ. මේ සොරු හයදෙනා රූප, ශබ්ද, ගන්ධ, රස, ස්‌පර්ෂ කියන ගෙවල්වලට ඇතුළුවී කරන සොරකම් හේතුවෙන් අපි අනාගතයට දුක අස්‌වද්දනවා.zකායනුපස්‌සනාවට අදාළව ආයතන භාවනාව සිද්දකරද්දී, ඔබ ඇස්‌දෙක පියාගෙන මනසින් ඔබේ පෙර ජීවිතයට යන්න. ඔබ අනුමාන කරන්න ඔබ පෙර ජීවිතයේදී දෙවියෙක්‌ නැතිනම් දිව්‍යාංගනාවක්‌ය කියලා. පිංවත් ඔබ මනසින්, ඔබට පින නිසාම ලැබුණු සුන්දර වූ දිව්‍ය ඇස, දිව්‍ය කන, දිව්‍ය ශරීරය නුවණින් දකින්න. ඒ සුන්දර දිව්‍ය කනින් ඔබ මනුෂ්‍ය ලෝකයේ හඬ ඇසුවා නුවණින් දකින්න. ඒ දිව්‍ය ඇසින් ඔබ මනුෂ්‍ය ලෝකය දෙස බැලූවා නුවණින් දකින්න. ඒ දිව්‍ය මනසින් මේ රූපයන්ගේ ආශ්වාදය වින්දා මනසින් දකින්න. එවැනි විසිතුරු, සුන්දර දිව්‍ය ඇසක්‌, කනක්‌….zඒත් ඔබේ පින පිරිහී ඔබ දිව්‍යලෝකයෙන් චුතවෙන කාලය ආසන්න වෙනකොට ඒ දිව්‍ය ශරීරයට දහඩිය දමනවා. දිව්‍ය ශරීරය වැහැරී යනවා, දිව්‍ය ශරීරයේ පළඳා ඇති මල් පරවී යනවා. සළුපිsළි අවපැහැගැන්වී යනවා. ඒ දිව්‍ය ඇස, කන, නාසය, දිව, ශරීරය, මනස විනාශ වී ගිය හැටි, අනිත්‍යභාවයට පත්වූ හැටි නුවණින් දකින්න.zමේ ජීවිතයේදී ඔබේ අම්මාගේ මව්කුසට බැසගත් විඤ්ඤාණ පච්ඡයා නාම රූප කියන ධර්මතාවය නුවණින් දකින්න. නාමරුප පච්ඡයා සලායතන ධර්මතාවය යටතේ පටිච්ඡසමුප්පන්ව ඇසේ, කනේ, නාසයේ, දිව, ශරීරයේ උපත නුවණින් දකින්න. පෙර ජීවිතයේ ඔබ මනුෂ්‍යයෙක්‌ නම්, ඔබ වයෝවෘද්ධභාවයට පත්වෙලා මියගිය හැටි නුවණින් දකින්න. ඇස, කන, නාසය…. ආදියෙහි එම වයෝවෘද්ධ ස්‌වභාවය නුවණින් දකින්න. එම ආයතන මහපොළාවට පස්‌වූ හැටි නුවණින් දකින්න. පෙර ජීවිතයක ඔබ තිරිසන් සතෙක්‌ ලෙස ඉපදිලා, මනුෂ්‍යයෝ ඔබව මරාගෙන මස්‌කර ඔබේ තිරිසන් ඇස, කන, නාසය, දිව, ශරීරය උයාගෙන රසකරමින් අනුභව කළ හැටි…. මේ සලායතනයන්ගේ අනිත්‍යභාවය නුවණින් දකින්න. ඔබ අතීතයේ සක්‌විති රජු ලෙසින් ඉපැදුනු අවස්‌ථාවේ ඔබේ තේජවන්ත ගාම්භීර ආයුෂ, වර්ණ, සැප, බලයෙන් පිරී ගිය ඇස, කන, නාසය, දිව, ශරීරය ගෞරවනීය ආදාහනයකින් අනතුරුව අලුගොඩක්‌ වී, මහපොළොවට පස්‌ව ගිය අයුරු නුවණින් දකින්න. සක්‌විති රජුගේ ඇස, කන, ශරීරයත් වෙනස්‌ වෙනවා. විනාශ වෙනවා. ජරා, ව්‍යාධි, මරණ වලට ලක්‌වෙනවා.zපිංවත් ඔබ දෑස්‌ පියාගෙන ඈත අතීත සංසාර ගමනට සිත යොමුකරලා, ඉපදුනු සලායතන ජරා, ව්‍යාධි, මරණ වලට ලක්‌වූ අයුරු මෙනෙහි කරන්න.</Content>
    <Content name="book11chapter10" translatable="false">කායානුපස්‌සනාව – සලායතන භාවනාවzපිංවත් ඔබ දෑස්‌දෙක පියාගෙන ඈත අතීත සංසාර ගමනට සිත යොමුකරලා, ඉපදුන සලායතන ජරා, ව්‍යාධි, මරණවලට පත්වු අයුරු මෙනෙහි කරන්න. අන්ධවූ දෑස්‌, බිහිරිවූ කන්, ගොළුවූ දිව, අංගවිකලවූ ශරීර, රෝගීවූ මනස, ගඳසුවඳ නොදැනෙන නාසය, රස නොදැනෙන දිව නිසා වින්දාවූ දුක්‌ද, ඒ හේතුවෙන් සකස්‌කරගත්තාවූ අකුසල්ද, අකුසල් හේතුවෙන් නැවත වින්දාවූ දුක්‌ද කමටහනක්‌ කරගන්න.zනාමරූප පච්චයා සළායතන කියන ධර්මතාවය යටතේ ඔබට මේ ජීවිතයේ උරුමවුණ ඇස,කන, නාසය, දිව, ශරීරය, මනසට සිත යොමුකරන්න. ඔබේ අම්මාගේ මව්කුසට මනසින් යන්න. මසින් වටවු ගර්භාෂ කුටියේ රුධිරයෙන් ඕජාවන්ගෙන් හමන දුගඳ, පිළීගඳ නොගැටෙන සිතින් අත්දකින්න. සියුමැලි කලල රූපයේ, අතීතයේ සලායතන්හි ප්‍රතිඵලයක්‌ නිසාම ඉපදුන ඇස, කන, නාසය…….. දෙස නුවනින් බලන්න. ලේ, සැරව තැවරිලා අපිරිසිදුභාවයම උරුමකොටගෙන වැඩෙන සලායතනයන් කෙරෙහි කලකිරීම ඇති කරගන්න. පිංවත් ඔබ මේ ලෝකයට බිහිවෙච්ච වෙලාවේ ශල්‍යගාරයේ හෙදි තුමිය ඔබේ කිරිකැටි දෙපාවලින් ඔසවාගත් රූපය නුවනින් දකින්න.zමේ ඇසෙන් ඔබ ඉස්‌සෙල්ලාම දැක්‌කේ ඔබේ අම්මාවයි. ඔබ ඔය කනෙන් ඉස්‌සෙල්ලාම ඇසුවේ ඔබේ අම්මාගේ කටහඬයි. ඒ අම්මා එදා කොච්චර තරුණ අම්මාකෙනෙක්‌ වෙලා සිටින්න ඇතිද? වර්තමානයේ ඒ අම්මාගේ ඇස, කන, නාසය,……. වයසට ගිහිල්ලා. ලෙඩවෙලා මරණයට පත්වෙලා. අම්මාට තිබුණෙත් ලෙඩවෙන, වයසට යන මැරෙන ඇසක්‌, කනක්‌, නාසයක්‌, ශරීරයක්‌, මනසක්‌. ඒවා නිරතුරුවම ජරා, ව්‍යාධි, මරණයට පත්වෙනවා. මනසේ සටහන්වී තිබෙන ධර්මරූප මැකීයනවා.zඑක අම්මාකෙනෙක්‌ සිටියා ඇය අවුරුදු 80 වයසේදි ඇගේ මනස දැඩිලෙස රෝගී වෙනවා. ඇය තමන්ගේ දරුවන් හඳුනන්නෙ නැහැ. තමන්ගේ පුතෙක්‌ දුවෙක්‌ ගෙදරට එනකොට ඇය කියන්නේ ඔන්න සිඟන්නනෙක්‌ එනවා දොරවහන්න කියලයි. මතකයේ සටහන්වු ධර්මරූප මැකී ගිහින් මනස කියන ආයතනය දුකම උරුම කරදෙනවා.zමේ ඇස කියන්නේ වෙනස්‌වෙන දෙයක්‌. ලෙඩවෙන මැරෙන දෙයක්‌. එක ඇසක්‌ අන්ධවෙලා ඇස්‌දෙකම අන්ධවෙලා අතීත සංසාරයේ අපි කොච්චර ඉපදෙන්න ඇතිද. චක්‌කුපාල මහරහතන් වහන්සේ උතුම් රහත්භාවයට පත්වෙන්නේ ඇස්‌ දෙකම අන්ධකරගෙනයි. අතීතයේ තවත් පුද්ගලයෙකුගේ ඇසක්‌ නිසා කරගත් අකුසලය රහත්වෙන ආත්මභාවයේ විපාකයට එනවා. අප අතීතයේ කළ අකුසල් අනාගතය භව ගමනේ තවත් කොචචරනම් විපාකයට එයිද? කොච්චරනම් අන්ධභාවයන් අපට ලබාදෙයිද? දෑස්‌ අන්ධ මනුෂ්‍යයෙක්‌ දැක්‌කොත් ඒ අන්ධ මනුෂ්‍යයා තුළින් දෑස්‌ පෙනෙන ඔබව දකින්න. ඔහු අන්ධභාවයට පත්වීමට හේතුවූ අකුසල්සංස්‌කාරය රැස්‌වුණෙත් අතීතයේ යම් දවසක ඇස්‌ දෙකක්‌ නින්‍යභාවයෙන් ආත්මීය භාවයෙන් ගැනීම නිසාම බව ඔබ නුවනින් දකින්න. ඔබේම ඔය සුන්දර ඇස්‌දෙක ඔබව අනාගත සංසාරයේ ඇස්‌ අන්ධකෙනෙක්‌ කරනවානම් ඇස කියන රූපය කෙරෙහි බිය ඇතිකරගන්න.zසුභා මහරහත් තෙරණිය භික්‍ෂුණී ශාසනයේ රූමත් භික්‍ෂුණියක්‌. සුභාතෙරණිය විවේකී විහරණයෙන් ගතකරන්න අන්ධවනයට වඩිනවා. අන්ධවනයේම කාමයන්ගේ ආශ්වාදය සොයායන මනුෂ්‍යයෙක්‌ රූමත් සුභාතෙරණිය දැකල ඇයගේ රූපය කෙරහි ලෝභ සිතක්‌ ඇතිකරගන්නවා. ඒ නිසාම ඇයගේ රූපය අයිතිකරගන්න සිතනවා. මේ කාමයෙන් අන්ධවූ මනුෂ්‍යයා සුභාතෙරණියට කියනවා ඔය ඇස්‌දෙක හරිම ලස්‌සනයි ඔය ඇස්‌දෙක මට අයිති කරගන්න ඕනමයි කියල. සුභාතෙරණිය මේ කාමයන්ගෙන් අන්ධවු මනුෂ්‍යයාට කියනවා ඔබ ඔය ඇස්‌දෙකෙන් දැකලා මනසින් සිතල ඇතිකරගත්තාවූ සෑම චින්තනයක්‌ම ඔබට නිරාදුකක්‌ හිමිකරදෙනවා කියලා. ජාති, ජරා, ව්‍යාධි, මරණයන්ට පත්වෙන ඇසක්‌, කනක්‌……….. රසගුලාවක්‌ ලෙසදැක්‌කා. මේ මනුෂ්‍යයෝ කෙසේනම් නිරයේ දුක හඳුනාගන්නද?zදුකත් දුකට හේතුවත් නොදන්නා නිසාම මේ කාමාතුර මනුෂ්‍යයා සුභාතෙරණියගේ අවවාදය පිළිගන්නේ නැහැ. අතීතයේ සුභාතෙරණිය ඇස නිසා සකස්‌කරගත් අකුසලයක්‌ විපාකයට පැමිණි නිසාදෝ සුභාතෙරණිය තම ඇඟිලි තුඩුවලින් තම දෑස්‌ දෙක උගුල්ලා මේ කාමාතුර මනුෂ්‍යයාට මෙන්න ඔබ ඉල්ලන ලස්‌සන ඇස්‌දෙක කියල ලේ වැගිරෙන ඇස්‌දෙක දිගුකරනවා. දැන් අන්ධ සුභාතෙරණිය ප්‍රඥාවේ ආලෝකයෙනුයි ලෝකය දැක්‌කේ සුභාතෙරණියගේ දෑස්‌දෙකට ලොල්වූ කාමාතුර මනුෂ්‍යයාට තම පෙනෙන ඇස්‌දෙකෙන් දීර්ඝ නිරයේ දුකකට අවශ්‍ය සාධක සකස්‌කරගෙන පලායනවා. පිංවත් ඔබ, සුභාතෙරණිය තම ඇඟිලි තුඩුවලින් ගලවා කාමතුර මනුෂ්‍යයාට දිගුකළ ඇස්‌ගොබ දෙස නුවනින් දකින්න. රුධිරය, කදුළු බේරෙන, නහරවැල් එල්ලූන, රඹුටන් මදයක්‌වගේ මළ ඇස්‌දෙක නුවනින් දකින්න. මනසින් ඔබේ ඇස්‌ දෙක ගලවා දෝතට ගන්න. දෑස්‌ අන්ධවූ ඔබේ රූපයත් කුණුවීමට අයිති ඇසත් දෙස නුවනින් දකින්න. ඇස්‌ රෝහල, ඇස්‌ රෝහලේ රොගීන්, ඇස්‌ රෝග නුවණින් දකිමින් මස්‌ ඇස විදර්ශනාවට ලක්‌කර ප්‍රඥාවේ ඇස මතුකරගන්න. රෝහල් ආශ්‍රිතවම රෝග ආශ්‍රිතවම කමටහන් මතුකරගෙන ආයතන හය කෙරෙහි ජරා, ව්‍යාධි, මරණ ධර්මතාවයන් ඔස්‌සේ කලකිරීම ඇතිකරගන්න. ඇස නිත්‍යභාවයෙන් ගැනීම නිසා සකස්‌වෙන කෙලෙස්‌ වැස්‌ස ඒ කෙලෙස්‌ වැස්‌ස නිසා දිගුවන සංසාර ගමන දකිමින් ආයතන හය කෙරෙහි කලකිරීම ඇති කරගන්න.</Content>
    <Content name="book11chapter11" translatable="false">කායානුපස්‌සනාව – සලායතන භාවනාවzමේ දෑස්‌ දෙක, කන් දෙක….. ඔබට අයිති නැහැ. එය වෙනස්‌වෙන දෙයක්‌. යම් දවසක මහපොළොවට පස්‌වෙන දෙයක්‌. මහපොළොවේ පස්‌ මිටක්‌ මනසින් දෝතට ගෙන ඔබේ ඇසත්, කනත්….. සමග සංසන්දනයකර දකින්න. කුසල් සංස්‌කාරයක්‌ නිසා භික්‍ෂුවට ලැබුණ ඇස, කන, නාසය ගැන භික්‍ෂුව සතුටුවෙනවා. වර්තමානයේ භික්‍ෂුවගේ ඇස්‌දෙක දුර්වලයි. හතලිස්‌ ඇඳිරියෙන් මෝදුකොටදුන් දුර්වලභාවය කාලයත් සමග තව තවත් දුර්වලකරනවා. භික්‍ෂුව ඇස්‌ දෙක පියාගෙන මේ මහ පොළොව දෙස නුවනින් දකිනවා. අතීතයේ මැරෙමින් ඉපදෙමින් පටිච්චසමුප්පන්නව පැමිණි ගමනේදී මගේම ඇස, කන, නාසය… කියන ආයතනයන්ගෙන් පෝෂණයවුණ මහපොළවත් පසක්‌ ලෙසමයි භික්‍ෂුව දකින්නේ. මහපොළොවට පසට නොඇලෙන්නේ යම්සේද, භික්‍ෂුව ඇස, කන, නාසය…… මත ඇලෙන්නෙ නැහැ.zවෙනස්‌වන ආයතන හයක්‌ නොවෙනස්‌වන ප්‍රඥාවකින් දකින්න භික්‍ෂුවට උපකාරී වූයේ, මේ ආයතන හය දෙස නුවනින් දැකීමමයි. භික්‍ෂුව වර්ෂයේ මුලදී වික්‌ටෝරියා නිවාසයට ධර්මදේශණාවකට වැඩියා. ඒ නිවාසය භික්‍ෂුව දැක්‌කේ සලායතන භාවනාවට අවශ්‍ය කමටහන් තෝ තැන්නක්‌ හැටියට. අතීත භවයක ඉපදුන ඇසක්‌, කනක්‌…….. නිසාම වර්තමානයේ උපන් ඇස, කන….. පීඩාවටපත් කරනවා. බුදුරජාණන් වහන්සේ දේශණාකරනවා ඇස, කන, නාසය, දිව, ශරීරය මනස යනු මාරයාය කියල. මාරයා, මාරයා වශයෙන් හඳුනානොගත් නිසාම රෝගී පිංවතා තවමත් කරුණාව ආදරය රැකවරණය බලාපොරොත්තුවෙනවා. නීරෝගීව උපස්‌ථානය කරන පිංවතා රෝගී උපස්‌ථානය තුළින් තමන්ටත් පින කුසලය බලාපොරොත්තුවෙනවා. ඇසක්‌ නිසා කෙනෙක්‌ දුක්‌ විඳිනවිට තවත් කෙනෙක්‌ ඇසක්‌ ප්‍රර්ථනා කරනවා. ඇසක්‌ දුකක්‌ බව ඔබ අවබෝධ කරගතහොත් දුකත් සැපත් දෙකම ඔබ පරාජයකළා වෙනවා. ඇසක්‌, කනක්‌….. නිසා කෙනෙක්‌ දුක්‌විඳිද්දී පිංවත් ඔබ කළයුත්තේ තවත් ඇසක්‌, කනක්‌….. ප්‍රර්ථනා කිරීම නොව ඇසෙන්, කනෙන්…… මිදීමය. එය කළහැක්‌කේ සලායතන භාවනාව වැඩීම තුළින්මය.zමගුල්දවසේ මනාලියගේ ඇස, කන, නාසය,…….. සරසන්න හැඩවැඩකරන්න රුපියල් ලක්‍ෂගණනක්‌ වියදම් කරනවිට එම මනමාලියම පසුවදා මියපරලොව ගියහොත් මෘත ශරීරාගාරයේදී ඇයගේ මළමිනිය පර්යේෂණය සදහා කපන කම්කරු මහත්මයාට එම මනමාලියගේ සිරුරේ පිළිකුල, පිළීගඳ මගහරවාගන්න මත්පැන් සලාකයක්‌ ලබාදෙනවා. නොවටිනා කුණුවෙන රූපයක්‌ තෘෂ්ණාවේ ලංසුවෙන් වෙන්දේසිකරන අපි රූපය නිසාම දුක තුරුළුකර ගන්නවා. නැවත ආයතන හයක්‌ උපද්දවා ගන්නවා.zපිංවත් ඔබ දෑස්‌දෙක පියාගෙන පහසු ඉරියව්වකින් වාඩිවෙලා ඔබේ හිසේ සිට දෙපතුළ දක්‌වා, හොඳින් නුවනින් දකින්න. ඔබේ ඇස්‌දෙක නුවනින්, හොඳින් පරීක්‍ෂාකර බලන්න. කඳුළු, නගන, සුද, කබ, කුණුවීම, නරක්‌වීම, වෙනස්‌වීමට අයත් ඇස දෙස නුවනින් දකිමින් ඇස කෙරෙහි කළකිරීම ඇතිකොටගන්න. දෑස්‌ දෙක මොහොතක්‌ පියාගෙන අන්ධභාවය යනු මොනතරම් කටුක, කළුවර විපාකයක්‌ද යන්න නුවනින් දකින්න. වාර්තමානයේ පෙනීම ලබාදෙන මෙම දෑසම, අනාගත අන්ධභාවයට උපකාරීවනවා නම්, ඇස යනු අනතුරක්‌ය, දුකක්‌ය යන්න නුවනින් දකින්න. මනසින් ඔබේ ඇස්‌දෙක ගලවා බිමට දමන්න. දැන් ඔබ ඔබේ කන දෙස බලන්න. බිහිරිභාවය මොනතරම් කටුක, නිහඬ දුකක්‌ද යන්න නුවනින් දකින්න. කලාඳුරු, පැසවීම. මස්‌දළු ආදී කනට අදාළ රෝගාබාධයන් නුවනින් දකින්න. මනසින් ඔබේ කන්දෙක ගලවා බිමට දමන්න.zදැන් ඔබ නාසය දෙස බලන්න. නාසයට ගඳ, සුවඳ නොදැනෙන, එය හිරවන ස්‌වභාවය මොනතරම් නම් අමිහිරි කටුක දුකක්‌ද යන්න නුවනින් දකින්න. පීනස, සොටුදියර, මස්‌දළු, හුස්‌ම තදවීම්, හිරවීම්, නාසයට අදාළ රෝගාබාධයන් නුවනින් දකින්න. නාසය මැරෙමින් උපදිනවා නුවනින් දකින්න. මනසින් නාසය ගලවා බිමට දමන්න.zදැන් ඔබ දිව දෙස නුවනින් බලන්න. ඔබේ දිවට රස නොදැනී ගියොත්, එය මොනතරම් කටුක, අමිහිරි දුකක්‌ද යන්න සිහිපත් කරන්න. මැලියම්, උෂ්ණ බිබිලි ආදී දිවේ රෝගීභාවයට අදාළ තත්ත්වයන් නුවනින් දකින්න. ගොළුභාවය මොනතරම් කටුක දුකක්‌ද යන්න. වර්තමානයේ දිවේ රසයට ඔබ ගැතිවුණොත්, අනාගතයේ දිව ගොළුවීම අවශ්‍ය සාධක එම දිව තුළම සැඟවී තිබෙන බව නුවනින් දකින්න. මනසින් දිව ගලවා බිමට දමන්න.zදැන් ඔබ ශරීරයට හිත යොමුකරන්න. ශරීරයට පහස සොයායැම නිසාම, අනාගතයේදී ශරීරයම අංගවිකලභාවයට පත්වීමට හැකිබව නුවනින් දකින්න. ඉදීමීම්, පැසවීම්, වනවීම්, තුවාලවීම්, පිළිකා ආදී මේ මස්‌ ගොඩට අදාළ රෝගාබාධ නුවනින් දකින්න. කලල රූපය, ළදරු, ළමා, තරුණ, මධ්‍යම, වයෝවෘධ ශරීරයේ ජරා ව්‍යාධි මරණ ස්‌වභාවය නුවනින් දකින්න. මනසින් එම ශරීරයත් ගලවා බිමට දමන්න. මේ කමටහන් සියල්ල සිතිවිලි ලෙසින් දැක්‌කාවූ මනස දෙස නුවනින් බලන්න. මනස යනු කුමන ඉන්ද්‍රියද යන්න ඔබට ප්‍රශ්නයක්‌ වනු ඇත. මනස යනු ලේ ධාතුවද, හෘද වස්‌තුවද, මොළයද ආදි ප්‍රශ්න, විතර්ක සිර නොවන්න. ප්‍රශ්න විතර්ක ඇතිකරන සිත අනිත්‍ය වශයෙන් දකින්න. එවිට ඔබ දකින්නේ මනසේ අනිත්‍යභාවය බව සිහිපත් කරන්න. මනසේ ඇතිවන ලෝභ, ද්වේෂ, මෝහ අකුසල මූලයන්, කාම රාග පටිඝයන් මොන සා නම් කටුක, අමිහිරි දුකක්‌ ඇතිකරනවාද යන්න සිහිපත් කරන්න. මනසේ ඇතිවෙන අලෝභ, අද්වේෂ ධර්මයන්ගේ අනිත්‍යභාවය නුවනින් දකින්න. මනසත්, මනසින්ම ගලවා බිමට දමන්න. දැන් ඔබේ ආයතන හයම බිමට දමලයි තිබෙන්නේ. මනෝමය කයකින්, දැන් ඔබ බිමවැටී තිබෙන ආයතන ගොඩවල් හය දෙස නුවනින් බලන්න. කුණුවීම, නරක්‌වීම, ගඳගැසීම, ඕජාව ගැලීම, නිලමැස්‌සන්ගේ රසැති ආහාරයක්‌ වීම නුවනින් දකින්න.zකුණුවෙන මසට ලොල්වූ සුනඛයෙකු ඔබේ ඇස ගිලදමනවා නුවනින් දකින්න. එය ජීර්ණය වූ එම සුනඛයාගේ අසුචිය තුළින් ඔබේ ඇස දකින්න. ඇස අයිති අසුචියටනම් එවන් ඇස කෙරෙහි අවබෝධයෙන් කළකිරෙන්න. අනිත් ආයතනත් ඉහත ආකාරයටම නුවනින් දකින්න. අවසානයේ මේ ආයතන සියල්ල පොළොවට පස්‌වෙනවා නුවනින් දකින්න. මහපොළොවේ පසත්, ඔබේ රූපයත් සංසන්දනය කර දකින්න. මේ සෑම ආයතනයක්‌ම අතීත, වර්තමාන, අනාගත වශයෙන් ඒවයේ වෙනස්‌වීම නුවනින් දකින්න.zතමන්ගේ ඇස, කන, නාසය…. නුවනින් දකිනවා වගේම, අන්‍යයන්ගේ ඇස කන නාසය …. ඒ ආකාරයෙන්ම විදර්ශනා නුවනින් දකින්න.zභික්‍ෂුව ගිහිකාලයේ මළමිනියක්‌ තැන්පත් කොට තිබූ කොන්ක්‍රීට්‌ වලක්‌ විවෘත කළා. මෙයට වසර දහයකට පෙරාතුවයි එම කොන්ක්‍රීට්‌ වළේ ඒ මිනිය තැන්පත් කොට තිබුණේ. කොන්ක්‍රීට්‌ පියන ඉවතට ගැනීමේදී එම මිනීවළේ තිබුණේ සපත්තු දෙකක්‌ සහ ටයි පටියක්‌ පමණක්‌මයි. දුහුවිල්ලක්‌ බඳු පස්‌ටිකක්‌ තිබුණා. මීට වසර දහයකට පෙර එහි තැන්පත් කළ මළමිනිය රූපය අනිත්‍යභාවයට පත්වෙන වේගයටම ලක්‌වී පරිසරයට එකතුවී තිබුණා. මැරෙන ඇසක්‌, කනක්‌…. කුණුවෙන ඇසක්‌ කනක්‌…. පරිසරයටම මුහුවෙන ඇසක්‌ කනක්‌ …. දෙස කලකිරීමෙන්ම බලන්න. එවිට පිංවත් ඔබතුළ වැඩෙන්නේ කායනුපස්‌සනාවට අදාළව සලායතන භාවනාවයි.</Content>
    <Content name="book11chapter12" translatable="false">කායානුපස්‌සනාව – මරණානුස්සතියzමීළඟට කායානුපස්‌සනාවට අදාළව බුදුරජාණන්වහන්සේ දේශනා කරනවා, මරණානුස්‌සති භාවනාව වඩන්නය කියලා. බුදුරජාණන්වහන්සේ දේශනා කරනවා, අතීත සංසාර භවගමනේ, පිංවත් ඔබ මිය ගිය අවස්‌ථාවන්හිදී, ඔබේ මළසිරුරු එක ගොඩක්‌ ගැසුවහොත්, එම මළමිනීගොඩ ගිඡ්ජකූඨ පර්වතයටත් වඩා විශාලයි කියලා. දෑස්‌ දෙක පියාගෙන, අතීතයේ ඔබ නිසා, පටිච්ඡසමුප්පන්නව ඒ මළකඳන් කන්ද දෙස නුවනින් දකින්න.zතල්මසුන් වෙලා, අලි ඇතුන් වෙලා, සක්‌විති රජවරුන් වෙලා මැරුණු වෙලාවේ ගොඩ ගැසූ මළකඳන් දෙස නුවනින් දකින්න. මේ මොහොතේ මේ සටහන කියවන ඔබ දෙපාතබාගෙන සිටින පුංචි බිම්කඩ, ඔබවම අතීතයේ දසදහස්‌ වතාවක්‌ වළ දැමූ සුසානයක්‌ බව නුවනින් දකින්න. පැමිණි සංසාර භව ගමනේදී, රජවරුන් විසින් ඔබේ හිස ගසා, අත පය කපාදමා, මහ පොළොවේ පණපිටින් වළදමා, එල්ලුම්ගස්‌වල එල්ලලා, යුධභූමිවල සතුරන්ට මැදිවෙලා කොතෙක්‌නම් ඔබව මරාදමන්නට ඇතිද? තිරිසන් සතුන් ලෙස ඉපදිලා, සිංහයන්, කොටියන්, ව්‍යාඝ්‍රයන්, කිඹුලන් කොතෙක්‌ වාර ගණනක්‌ ඔබව අමු අමුවේ මරාගෙන කන්න ඇතිද? මහා සාගරයේ පුංචි මාළු ලෙස ඉපදිලා, කොතෙක්‌ නම් ලොකු මාළු අපිව ගිළ දමන්නට ඇතිද? නයි පොළොඟුන්ගේ දෂ්ඨ කිරීම්වලට මැදිවෙලා කොච්චර නම් මිය යන්න ඇතිද? ස්‌වභාවික විපත් වලට මැදිවෙලා කොතෙක්‌ නම් පණ පිටින් වැළලී යන්න ඇතිද? මරණානුස්‌සතියේ අතීත පංචඋපාදනස්‌කන්ධය නුවනින් දකින්න. මව්කුසේදීම ගබ්සාවන්ගෙන් කොතෙක්‌ අපි මියයන්නට ඇතිද? උපතත් සමග පටිච්ඡසමුප්පන්නව ගැටගැසුණු මරණය, උපතේ නිරෝධයෙන් නිරෝධය වී යන ස්‌වභාවය නුවනින් දකින්න.zපිංවත් ඔබ මොහොතක්‌ මනසින් මියයන්න. ඔබේ මළකඳ මල් ශාලාවේ එම්බාම් කරනවා නුවනින් දකින්න. ඔබගේ දේහය මල් සැරසිලි මැද නිවසේ සාලයේ තැන්පත්කොට තිබෙනවා නුවනින් දකින්න. ඥාතීන් හඬාවැලපෙන හැටි මෙන්ම ඥාතීන් දුක්‌ නොවන හැටිත් නුවනින් දකින්න. ඔබේ මළකඳ ඥාතීන් විසින් ඔසවාගෙනගොස්‌ සොහොනට දමනවා නුවනින් දකින්න.zභික්‍ෂුවට මටකයි වනගත කුටියක වැඩ සිටින කොට පිණ්‌ඩපාතයට වඩින මාර්ගය අද්දර ලොකු හරකෙක්‌ මැරිලා හිටියා. පළමු දවසේ හරක්‌ මළකුණ අසල කිසිම භාහිර සලකුණක්‌ තිබුණේ නැහැ. දෙවැනි දවසේ භික්‍ෂුව පිණ්‌ඩපාතයේ වඩිනකොට එම හරක්‌ මළකුණ හොඳින් ඉදිමී මළ හරකාගේ කකුල් එසවී තිබුනා. භික්‍ෂුව පිණ්‌ඩපාතය වැඩිය තුන්වැනි දවසේදී හරක්‌ මළකුනේ උදරය ප්‍රදේශයේ පෙරදා රාත්‍රියේ නරියන් බල්ලන් විසින් ඉරාගෙන කා දමා තිබුණා. උදේවරුවේ මළකුණට වහ වැටුණු ගමේ බල්ලෝ දහදෙනෙක්‌ පමණ කුණු මස්‌ගොඩ ඉරාගෙන මළකුණ අසල ලැගගෙන කුණු මස්‌වල රස බලමින් සිටියහ. සමහර බල්ලෝ කුණු මස්‌වලින් කුස පුරවාගෙන මත්වී වැගිරී සිටියා. හතරවෙනි දවසේ පිණ්‌ඩපාතය වඩිනකොට හුලං බැස ගිය බෝලයක්‌ සේ හරක්‌ මළකුණ හැකිලී තිබුණා. මේ දින කිහිපයේම හරක්‌ මළකුණේ දුගඳට වහවැටුණ නිල මැස්‌සන් මරාගෙන කන්න සුදු කොක්‌කු රෑනක්‌ නිරතුරුවම හරක්‌ මළසිරුර අසළ ගැවසෙමින් සිටියා. පස්‌වෙනි දිනය වන විට මළ හරකාගේ සමවත්, ඇටකැබලිවත් එතැන ඉතිරිව තිබුණේ නැහැ. අවසානයේ හරක්‌ මළකුණ පෙර ජීවිතයේ ශිල්ප ද නොරැක්‌ක, දන් නොදුන් පවෙන් තිරිසන් සතුන් බවට පත්වූ නරියන්ගේ, බල්ලන්ගේ, කබරයින්ගේ අමාශයේ තැන්පත් වී අසුචියක්‌ බවට පත්වුණා. මළ හරකාගේ අනිත්‍යභාවයට පත් වූ ආයුෂ, වර්ණය, සැපය, බලය ජීවත්ව සිටින සතුන්ගේ, අනිත්‍යවන ආයුෂ, වර්ණ, සැපය, බලය බවට පත්වුණා. දින කිහිපයක්‌ යනතුරු වෙල් යායේ තැන් තැන්වල මළ හරකාගේ ඇටකැබලි බල්ලන් විසින් නැවත නැවත ලෙවකනවා දැක්‌කා. ඉහතින් සඳහන් කළේ, හරක්‌ මළකුණට වෙච්චි ස්‌වභාවික සිද්ධියක්‌.zභික්‍ෂුව දෑස්‌ පියාගෙන, මොහොතක්‌ මෙනෙයි කළා…. මේ තැන හරකෙක්‌ නොව, භික්‍ෂුව මැරී සිටියානම්, භික්‍ෂුවගේ මළසිරුරට අත්වන ඉරණමත් මේකමයි. ඉහත සටහනට අනුව, පිංවත් ඔබගේ මළසිරුර අමුසොහොනකට, සුදාන භූමියකට ගිහින් දැම්මොත්, එම මළකුණට අත්වෙන ඉරණම නුවනින් දකින්න. එම මළකුණ ඉදිමී, නරක්‌ වී, කුණු වී සතුනට ආහාරයක්‌ වන හැටි, එහි පිළිකුල, දුර්ගන්ධය, අදාලභාවය, බියකරුභාවය නුවනින් දකින්න. අවසානයේ මේ මළකුණ මහපොළොවට පස්‌වී, වාතයට මුසුවී, සතරමහා ධාතුවට එක්‌වෙන හැටි නුවනින් දකින්න. එම මළමිනියට කවන, පොවන, නාවන, ඇඳුම් අන්දවන ස්‌වභාවය නුවනින් දකින්න. මරණානුස්‌සතිය වැඩීමේදී පිංවත් ඔබට බියක්‌ ඇතිවේ නම්, එම බියත් සිතක්‌ ලෙසින් හඳුනාගනිමින් එම සිත අනිත්‍යභාවයෙන් දකින්න.zමරණානුස්‌සතිය ගැන සටහන් තබනකොට, භික්‍ෂුවට මත් වුණා අතීතයේ මරණානුස්‌සතිය වැඩීමට ගිය ස්‌වාමීන්වහන්සේනමකට වෙච්ච අකරතැබ්බක්‌. බුදුරජාණන්වහන්සේගෙන් කමටහන් අරගෙන මේ ස්‌වාමීන්වහන්සේ අමුසොහොනකට යනවා, මරණානුස්‌සතිය වඩන්න. එදා සවස අමුසොහොනට ගෙනත් දමපු තරුණියකගේ මළකුණක්‌ ඉදිරිපිට වාඩිවෙලා මේ ස්‌වාමීන්වහන්සේ තරුණියගේ මළකුණ අරමුණු කරමින් මරණානුස්‌සතිය වැඩුවා.z‘තුච්ඡසිත, අවිචාරවත් සිත තරුණියගේ මළකඳ තුළිනුත් මා තුළ රාගය ඇති කළා. මට තවදුරටත් එතැන රැඳෙන්න පුළුවන්කම ලැබුණේ නැහැ. මම එතැනින් ඉවත් වුණා. රාගයේ තුච්ඡභාවය, අස්‌වාභාවික ස්‌වභාවය අරමුණුකොටගෙන මම වීර්යයෙන් භාවනා කළා. මම රාගය පරාජයට පත්කළා’ කියලා ඒ ගෞරවනීය ස්‌වභාමීන්වහන්සේ උතුම් අරිහත්භාවයට පත්වීමෙන් අනතුරුව සිංහනාදයක්‌ කරනවා.zධුතාංග ශීලයට අදාළව සුසානභූමියේ වාසය කිරීම ද ධුතාංගයක්‌ වෙනවා. මරණානුස්‌සතිය, ජීවත්වෙන ජීවත් කරන මේ රූපය කෙරෙහි කළකිරීමත්, නැවත උපතක්‌ කෙරහි කළකිරීමත් ඇති කොට දෙනවා. පිංවත් ඔබ මැරෙන්න බිය නම්, මරණය ගැන සිතන්න බිය නම් අනිවාර්යයෙන්ම ඊළඟ උපත පිළිබඳ ඔබ ඔබටම සහතිකයක්‌ ලබාදෙනවා. පිංවත් ඔබ මරණයකට ගෞරවය දැක්‌වුවා, බුහුමන් දැක්‌වුවා වෙන්නේ, ශෝකප්‍රකාශ කරමින් හඬා වැලපෙමින් නොව, එම මරණය මෙනෙහිකොට මොහොතක්‌ හෝ මරණානුස්‌සතිය වැඩී මෙන්මය.zපිංවත් ඔබ දෑස්‌ පියාගෙන මොහොතක්‌ ඔබේ ගමේ සෑම මනුෂ්‍යයෙක්‌ම මළකඳන් කොට දකින්න. දෙවැනුව නගරයේ රටේ සැම මනුෂ්‍යයෙක්‌ම මළකඳන් කොටදකින්න. ඒ මළකඳන්ගොඩ නරක්‌වෙනවා, කුණුවෙනවා, ඕජාව ගලනවා, දුර්ගන්ධය පැතිරී යනවා නුවනින් දකින්න. මළදරුවෙක්‌ කරගසාගෙන, මළකුණකට ජීවය යදිමින් නුවරක්‌ පුරා නොමළ ගෙයකින් අබඇට සොයමින් ගිය කිසාගෝතමියට බුදුරජාණන්වහන්සේ ලබාදුන් කමටහන නිරතුරුවම ඔබේ කමටහන කරගන්න.zභික්‍ෂුව ඉහතින් සටහන් කළේ කායානුපස්‌සනාවට අදාළව මරණානුස්‌සති භාවනාවයි.</Content>
    <Content name="book11chapter13" translatable="false">කායානුපස්‌සනාව – ඉරියාපථ භාවනාවzබුදුරජාණන් වහන්සේ කායානුපස්‌සනාවට අදාළව මීළඟට දේශනා කරන්නේ ඇවිදිනකොට, හාන්සිවෙනකොට, නිදාගන්නකොට කය තුළින් ක්‍රියාත්මක වන ඉරියව් කෙරෙහි නුවණින් දකින්නය කියලා. තමා තුළින්ම ක්‍රියාත්මක වන ඉරියව් නිසා මොනතරම් ඇලීම් ගැටීම් අපි සකස්‌ කර ගන්නවාද? මහපාරක, නගරයක ගමන් කරන කොට, මගී තදබද අවස්‌ථාවක, බස්‌නැවතුමක, දුම්රියපළක ක්‍රියාත්මක වන මනුෂ්‍යයා තුළින් ඇතිවන ඉරියව් කෙරෙහි අවධානය යොමු කරන්න. මේ සෑම මනුෂ්‍ය කයක්‌ තුළින්ම ඇතිවන ඉරියව්, අනිත්‍ය වූ සිතක්‌ නිසා සකස්‌ වෙන, අනිත්‍යභාවයට පත්වන ඉරියව්වක්‌ පමණක්‌මයි. වේදිකාවක පැයක කාලයක්‌ වේගවත් කතාවක්‌ කරන දේශපාලන මහත්මයෙක්‌, මහත්මියක්‌ සිහියට නඟාගන්න. එක පැයක්‌ තුළ එම මහත්මයා, මහත්මිය මොනතරම් නම් ඉරියව් මතුකොට දක්‌වනවද. එම ඉරියව්වලට බැඳීම නිසා, එම ඉරියව් නිත්‍යභාවයෙන් ගැනීම නිසා තමනුත්, අනුනුත් මොනතරම් නම් සංස්‌කාරයන් රැස්‌කොට ගන්නවාද? අවසානයේ අපි කුමකටද බැඳී ගිහින් තිබෙන්නේ. අනුන්ගේ අනිත්‍යභාවයකට පත්වෙන පංච උපාදානස්‌කන්ධයකට. ඒ නිසාම සකස්‌වෙන ඉරියව් කයකට.zසිනමා තිරයක්‌ මත, රූපවාහිනි තිරයක්‌ මත ක්‍රියාත්මක වන චරිතයක්‌ තුළින් අපි මොනතරම් එකිනෙකට වෙනස්‌ ඉරියව් දකිනවාද, ඒවාට මොනතරම් බැඳී යනවාද, ගැටෙනවාද. කුමක්‌ නිසාද ඔබ ඇලීම් ගැටීම් සකස්‌ කොටගෙන තිබෙන්නේ. අනුන්ගේ අනිත්‍ය වන ඉරියව් කයක්‌ නිත්‍යභාවයෙන් ගැනීම නිසා.zඋපතිස්‌ස, කෝලිත කියන තරුණයන් දෙදෙනා දකිනවා, වේදිකාවේ රඟපාන රංගන ශිල්පීන් ප්‍රදර්ශනය කරන්නේ අනිත්‍ය වූ ඉරියව් කයක්‌ය කියලා. කෙනෙක්‌ අනිත්‍යවූ ඉරියව් කයක්‌ පෙන්නලා තිරයෙන් පසුපසට යනවා. ඊළඟට තව කෙනෙක්‌ ඒ දෙයම නැවත කරනවා. අනුන්ගේ ඉරියව් කයක්‌ නිත්‍යභාවයෙන් ගැනීම නිසාම අපි භවයට අදාළ සංස්‌කාරයන් රැස්‌කරනවා කියලා එම තරුණයන් දෙදෙනා දකිනවා.zකෙනෙක්‌ අතපය විසිකිරීම නිසා, වේගයෙන්, සෙමෙන් ගමන් කිරීම නිසා, ඔරවා බැලීම නිසා, ඇසක්‌ පොඩිකොට බැලීම නිසා, ශරීරයේ රිද්මය මතුකොට පෙන්වීම නිසා, අපි මොනතරම් නම් ඇලීම් ගැටීම් ඇති කොටගෙන තිබෙනවාද.zබුදුරජාණන් වහන්සේ දේශනා කරනවා කාන්තාව හිඳින්නීද, ඇවිදින්නීද, නිදන්නීද, ඔරවන්නීද, රවන්නීද, රඟන්නීද, ගයන්නීද, නාන්නීද… එය කාමයන්ම සකස්‌ කොට දෙනවාය කියලා. පිංවත් ඔබත් මොහොතක්‌ නුවණින් දකින්න. සමාජය තුළ ජීවත්වීමේදී ඉහත ඉරියව්වලට ඔබ මොහොතක්‌ හෝ ඇලීම් ගැටීම් සකස්‌ කොටගෙන තිබෙනවා නේද? බුදුරජාණන් වහන්සේ භික්‍ෂු ප්‍රාතිමෝක්‍ෂයේදී කාන්තාව දක්‌වා ඇත්තේ භික්‍ෂූන් විසින් මඟහැර යායුතු ධර්මතාවක්‌ වශයෙන්. මොකද කාන්තාවගේ ඉරියව් කය නිරතුරුවම කෙළෙස්‌ ධර්මයන් සකස්‌ කොට දෙනවා. එය පිංවත් කාන්තාවන්ගේ වරදක්‌ නොව, ලෝකයේ පැවැත්ම උදෙසා කාන්තාව උපතින්ම උරුමකොට ගෙන පැමිණෙන ධර්මතාවක්‌.zභික්‍ෂු ප්‍රාතිමෝක්‍ෂයට අදාළ සතර පාරාජිකාවන්ට, කාමයේ වරදවා හැසිරීමේ ශික්‍ෂාපදය බුදුරජාණන් වහන්සේ පනවන්නේ සුදන්න කියන උපසම්පදා භික්‍ෂූන් වහන්සේ, තම ගිහිකාලයේ බිරිඳගේ ඉරියව් කයට මුළාවී, රැවටී, එම ඉරියව් නිත්‍යභාවයෙන් ගැනීම නිසා සකස්‌ කොටගත් බරපතළ කාමය වරදවා හැසිරීමේ අකුසලය හේතුවෙනුයි. කාන්තාවගේ ඉරියව් කයක්‌ නිත්‍යභාවයෙන් ගැනීම නිසාම, සුදන්න භික්‍ෂුව අපායගාමී අකුසලයක්‌ සිදුකොට ගත්තා. උපසම්පදා භික්‍ෂුවකට කාන්තාව ගින්දරක්‌මයි. එම ගින්දරට සුදන්න භික්‍ෂුව තවමත් නිරයේ දැවෙනවා.zඉරියව් භාවනාව ගැන සඳහන් කරනකොට, පිංවත් කාන්තා පක්‍ෂය නිරතුරුවම ස්‌වාමීන් වහන්සේලා ඉදිරියේ බොහොම සංවරව, ඇඳුමෙන් පැළඳුමෙන්, කතාබහෙන්, හැසිරීමෙන් තම ඉරියව් පැවැත්වීම කළ යුතු වෙනවා. තමාගේ හෝ අනුන්ගේ ඉරියව් නිත්‍යභාවයෙන් ගත හොත් එය භවය අස්‌වැද්දීම උදෙසාමයි හේතුවෙන්නේ. ඉරියව් කයක්‌ය කියන්නේ සිතක්‌. සිතක්‌ කියන්නේ අනිත්‍යවූ ධර්මතාවක්‌. අනිත්‍ය වූ දෙයක්‌ ඔබ, ඔබේ කොටගත් තැනදී ඔබ දුකටයි බැඳී යන්නේ. මින්පසුව අනුනගේ වේවා, තමන්ගේ වේවා, ඉරියව් ක්‍රියාත්මක වන සෑම මොහොතකම ‘සිතක්‌’ කියලා දකින්න. අනිත්‍යවූ සිතක්‌ය, අනිත්‍ය වන යන ඉරියව් කයක්‌ය කියලා දකින්න.zරාත්‍රි ඔබ නින්දට යැමේදී, මුළු දවස පුරාම ක්‍රියාත්මක වූ ඔබේ ඉරියව් ස්‌වභාවයන්, පිංවත් ඔබ දැක්‌කාවූ අනුන්ගේ ඉරියව්වල ස්‌වභාවයන් නුවනින් දකින්න. එම ඉරියව්, තමාටවත් අනුන්ටවත් අයිති නැති, වෙනස්‌ වන සිතක්‌ පමණක්‌ම බව දකින්න.</Content>
    <Content name="book11chapter14" translatable="false">කායානුපස්‌සනාව – ඉරියාපථ භාවනාවzතරුණ කාලයේ අනුන්ගේ ඉරියව් අපේ කරගෙන, අපි කොච්චර නම් සිහින මාලිගා මවලා තිබෙනවද? එවැනි ඉරියව් කයක්‌ අයිතිකොටගන්න මොන තරම් සැලසුම් කරලා තිබෙනවද? පිංවත් ඔබ ළඟ සිටින ඔබේ බිරිඳ, සැමියා අතීතයේ ඉරියව් කයක්‌ දැකලා, ඉරියව් කෙරෙහි තෘෂ්ණාවෙන් ඇතිකොටගත් බැඳීමක්‌ නේද?zඅතීතයේ අනිත්‍ය වූ ඉරියව් කෙරෙහි බැඳුණා වූ ඒ බැඳීම, සංසාරය තව කොතෙක්‌ නම් දීර්ඝ කරයිද? අතීතයේ ඔබ සක්‌විති රජු වෙලා ඉපදුණු වෙලාවේ ඔබේ ඉරියව් මොනතරම් පෞරුෂවත්, ගාම්භීර, ප්‍රසන්න බවකින් යුක්‌ත වන්නට ඇති ද? අතීතයේ ඔබ දෙවියෙක්‌, දිව්‍යාංගනාවක්‌ වෙලා ඉපදුණු වෙලාවේ ඔබේ ඉරියව් කය මොනතරම් රිද්මයක්‌, ලාලිත්‍යයක්‌, මටසිළුටු බවක්‌. ප්‍රසන්න බවක්‌ තිබෙන්නට ඇතිද?zඅතීතයේ ඔබ තිරිසන් සතෙක්‌ වෙලා ඉපදුණු අවස්‌ථාවේ ඔබේ ඉරියව් කය මොනතරම් වේගවත්ව ක්‍රියාත්මක වන්න ඇතිද? ඔබ ප්‍රේතයෙක්‌ව ඉපදුණු අවස්‌ථාවේ ඔබගේ ඉරියව් කය මොනතරම් අප්‍රසන්න, අපුල වෙන්න ඇතිද? අනිත්‍ය වූ ඉරියව් කයක්‌ නිසා ඔබත් අනුනුත් මොන තරම් ඇලීම් ගැටීම් ඇති කොටගන්න ඇතිද?zඉරියව්වක්‌ නිත්‍යභාවයෙන් ගැනීම තුළ, දුකෙන් පිරි භවයක්‌ නිර්මාණය කොට ගැනීමේ ශක්‌තිය තිබෙන බව නුවණින් දකින්න. කෙනෙකු ඇඟිල්ලක්‌ දිගු කොට කථා කළා කියලා, කෙනෙක්‌ ඔරවා බැලුවා කියලා එම අනුනගේ ඉරියව්ව කෙරෙහි ගැටී, මීනීමරාගන්න, බන්ධනාගාරගත වෙන, එල්ලුම් ගස්‌ යන මනුෂ්‍යයෝ කොපමණක්‌ නම් සමාජයේ සිටිනවාද? පුංචි ඉරියව්වක්‌ විසින් දුක්‌ ගොඩාක්‌ අපට උරුමකොට දෙනවා.zසාරාසංඛ්‍ය කල්ප ලක්‍ෂ ගණනාවක්‌, දස පාරමී ධර්මයන් සම්පූර්ණ කිරීමේ ශක්‌තියෙන්, දෙතිස්‌ මහා පුරුෂ ලක්‍ෂණයන්ගෙන් පරිපූර්ණ වූ බුදුරජාණන් වහන්සේගේ ඉරියව් කය මොන තරම් නම් සුන්දර, ශාන්ත නිවුණා වූ නික්‌ලේශී ඉරියව් කයක්‌ද. බුදුරජාණන්වහන්සේ උතුම් සම්මා සම්බෝධිය අවබෝධ කොටගෙන සුද්ධෝදන රජතුමාගේ ආරාධනයෙන්, ප්‍රථම වතාවට කිඹුල්වත් නුවරට වඩින අවස්‌ථාවේදී, බුදුරජාණන්වහන්සේ නගරය දෙසට වඩිනවා දැකලා රාජපුරුෂයන් රජතුමාට සැළකරනවා ‘රජතුමනි, දෙවියෙක්‌ ද නොවන, බ්‍රහ්මයෙක්‌ ද නොවන, මනුෂ්‍යයෙක්‌ ද නොවන, ගාන්ධර්වයෙක්‌ ද නොවන, අමුතුම සත්ත්වයෙක්‌ කිඹුල්වතට පාගමනින් පැමිණෙනවා’ කියලා. දැක්‌කා, ඇසුණා, දැනුණා කියන නැවතී නිවුණු සිතින්, නිවුණු ඉරියව් පැවැත්වූ බුදුරජාණන් වහන්සේගේ සංසිඳුණු ඉරියව් කය දෙස මොහොතක්‌ නුවණින් බලන්න. එලෙස සංසිඳුනා වූ ඉරියව් කයකුත් අනිත්‍ය වී ගියහැටි නුවණින් දකින්න. එලෙස අනිත්‍යභාවයට පත්වූ බුදුරජාණන්වහන්සේගේ ඉරියව් කය, නිත්‍යභාවයෙන් ගැනීම නිසා අපි තවමත් භවය උදෙසා කුසල් සංස්‌කාරයන් රැස්‌කරන හැටි නුවණින් දකින්න. බුදුරජාණන්වහන්සේගේ නික්‌ලේශී ඉරියව් කයට ගැටී තව කෙනෙක්‌ අකුසල් රැස්‌කරගන්නා ආකාරය නුවණින් දකින්න. දේවදත්ත හාමුදුරුවන්ගේ තෘෂ්ණාවෙන් පෝෂණය වුණු ඉරියව් කය ඔහුටත්, අනුන්ටත් මොනතරම් අකුසල් රැස්‌කොට දුන්නාද? දේවදත්ත හාමුදුරුවන්ගේ තෘෂ්ණාවෙන් තෙත්වුණු ඉරියව් කයට රැවටුණු අජාසත්ත රජතුමා, නිරයට වැටෙනවා. අනුන්ගේ ඉරියව් කයක්‌ මගේ කරගැනීම නිසා අජාසත්ත රජු විනාශයට පත්වුණා. ඵස්‌සය තෘෂ්ණාවෙන් තෙත්කිරීම හේතුවෙන් සකස්‌ වෙන පංචඋපාදානස්‌කන්ධය වේගවත් වෙනකොට මනුෂ්‍යයාගේ ඉරියව් කයද වේගවත් වෙනවා.zදෑස්‌ පියාගෙන මොහොතක්‌ මෙනෙහි කරන්න. දවස පුරාවට ඔබ මොකක්‌ද කරමින් සිටින්නේ. තමන්ගේ අනිත්‍යභාවයට පත්වන ඉරියව් කයක්‌, අනුන්ගේ අනිත්‍යභාවයට පත්වෙන ඉරියව් කයක්‌ නිසා ආශ්වාදයට බැඳීම නේද? ඒ බැඳීයන සෑම ආශ්වාදයකටම පසුපසින් ආදීනවයන් තිබෙනවා නේද? සංවර වූ, හික්‌මුණා වූ ඉරියව් කය, චිත්ත සමාධියට ඖෂධයක්‌ම වෙනවා.zපිංවත් ඔබ, ඔබේ ඉරියව් පැවැත්වීම දෙස හොඳින් සිහියෙන් සිටින්න. ඇවිදිනකොට, හාන්සි වෙනකොට, නිදාගන්නකොට, ගෙදර වැඩකරනකොට, සිටගෙන සිටිනකොට, නිරතුරුවම ඉරියව් ගැන සිහියෙන් සිටින්න. එම ඉරියව් අනිත්‍ය වන බව නුවණින් දකින්න. උදේ සිට රාත්‍රිය වන විට ඔබ මොනතරම් ඉරියව් පවත්වන්නට ඇතිද? ඒ සෑම ඉරියව්වක්‌ම මොහොතකින් අනිත්‍යභාවයට පත්වුණා. අනිත්‍ය වී ගිය ඉරියව් කය දෙස නැවත නැවත නුවණින් දකින්න. පිංවත් ඔබගේ ඉරියව් වගේම, අන්‍යයන්ගේ ඉරියව් කයත් අනිත්‍ය වන හැටි නුවණින් දකින්න.zවටපිට බලනකොට, අතපය දිගහරිනකොට, ආහාර අනුභව කරනකොට, වැසිකිළි කැසිකිළි කරනකොට, හොඳ සිහියෙන් යුතුව, කරනදෙය දකිමින් සිදුකරන්න. ඉරියව්වල අනිත්‍යභාවය දකිමින් සිහියෙන් ජීවත්වෙනකොට, බාහිර අරමුණු සිතට පැමිණීමේ ඉඩකඩ ඇහිරී යනවා. ඒ නිසා කෙළෙස්‌ ඉපදීම අඩු වෙනවා. ඒ හේතුවෙන් සමාධිමත් සිතක්‌ ඇතිවෙනවා. ඒ සමාධිමත් සිත, මේ කය නිරතුරුවම වෙනස්‌වෙන ඉරියව් කයක්‌ය කියන කාරණය පිළිබඳ විදර්ශනා නුවණ ඇති කර දෙනවා.zසමහර පිංවතුන් ඉරියව් වෙනස්‌ කරනකොට ‘මම නැඟිටිනවා’ ‘මම හාන්සිවෙනවා’ ‘මම ආහාර ගන්නවා’ වශයෙන් දකිනවා. මෙතැනදි පිංවත් ඔබ මේ ‘මම’ කියන දැකීමෙන් බැහැරවෙන්න ඕනේ. ‘මම’ කියන සංඥාව වැඩුණොත්, ‘මම’ කියන ආත්මීය සංඥාව ඔබ තුළ වැඩෙනවා. ඒ නිසා සෑම මොහොතකම, අනිත්‍යවූ ඉරියව්වක්‌, ‘අනිත්‍යවූ ඉරියව් කයක්‌ය’ වශයෙන් දකින්න දක්‍ෂ වෙන්න. ‘මම’ කියලා සිතුවිල්ලක්‌ සකස්‌ වෙන මොහොතේම, එම සිත අනිත්‍ය වශයෙන් දකින්න.zකායානුපස්‌සනාවට අදාළව රූපය විදර්ශනාවට ලක්‌ කරන ආකාරයයි, භික්‍ෂුව සතර සතිපට්‌ඨාන ධර්මයට අදාළව ඉහතින් සටහන් කළේ. රූපය දෙතිස්‌ කුණපයක්‌, සතර මහා ධාතුවක්‌, ආයතන හයක්‌, මරණයක්‌, ඉරියව් කයක්‌ හැටියට විදර්ශනා නුවණින් දකින්න සෑම මොහොතකම උත්සාහ ගන්න. ඉහත භාවනාවන් සිදුකිරීමට එරමිණියා ගොතාගෙන ඉන්නම අවශ්‍ය නැහැ. එසේ පුළුවන් නම් එය වඩාත් හොඳයි. ඔබට සුදුසු ඉරියව්වක සිටිමින්, ඉහත කාරණාවන් ඔබේ රූපයට අදාළව නුවණින් මෙනෙහි කරන්න. පිංවත් ඔබ ලබන විවේකය විදර්ශනා සිතක්‌ උදෙසා ආයෝජනය කරන්න. කායානුපස්‌සනාවට අදාළව රූපය දකින කෙනා, රූපය ආත්මයක්‌ කොටගන්නේ නැහැ. රූපය තම වසඟයේ පවත්වාගත හැකි දෙයක්‌ කරගන්නේ නැහැ. මා තුළ රූපය හෝ රූපය තුළ මම, රූපය තුළ ආත්මයක්‌, ආත්මය තුළ මම, සිටිනවාය කියලා දකින්නේ නැහැ. රූපයක්‌ තිබුණොත් එතැන මාරයා සිටිනවා. පටිච්චසමුප්පන්නව මැරෙන කෙනෙක්‌ එහෙම නැතිනම් මරවන කෙනෙක්‌ සිටිනවා. එම නිසා රූපය, ලස්‌සන, රසයක්‌, සැපයක්‌ වශයෙන් නොව, රෝගයක්‌, සැරව ගෙඩියක්‌, හුලක්‌, පීඩාවක්‌, සර්පයෙක්‌, අසූචිකළයක්‌ ලෙසින් දකින්න කියලා බුදුරජාණන්වහන්සේ දේශනා කරනවා. මේ ආකාරයෙන් පිංවත් ඔබ රූපය දකීනම්, රූපය කෙරෙහි මැනවින් කලකිරීම ඇතිවෙනවා. කලකිරීම හේතුවෙන් අතහැරීම ඇතිවෙනවා. අවබෝධයෙන් අතහැරීම හේතුවෙන් රූපයෙන් නිදහස්‌ වීම සිද්ධ වෙනවා.zකායානුපස්සනාවට අදාළ කොටස මෙතැනින් නිම වේ.</Content>
    <Content name="book11chapter15" translatable="false">වේදනානුපස්සනාවzසතර සතිපට්‌ඨාන ධර්මයන්ට අදාළව මීළඟට බුදුරජාණන් වහන්සේ දේශනා කරනවා, වේදනානුපස්‌සනාවට අදාළව වේදනාවේ අනිත්‍යභාවය දකිමින් ජීවත්වෙන්නය කියලා. වේදනාව ගැන කතාකරන විට ඵස්‌සය ගැන කතාකරන්නම වෙනවා. ඵස්‌සය ගැන කථාකරද්දී අනිවාර්යයෙන්ම ආධ්‍යාත්මික රූපයත්, බාහිර රූපයත්, විඤ්ඤාණයත් ගැන කතාකරන්නට වෙනවා. මොකද වේදනාව යනු ඉහත ධර්මතාවයන්ගේ ඵලයක්‌ හැටියට සකස්‌වෙන ධර්මතාවයක්‌ නිසා.zඵස්‌සය නිත්‍යභාවයෙන් ගැනීම නිසා සකස්‌වෙන ඵලයයි වේදනාව. ‘ඵස්‌ස නිරෝධා වේදනා නිරෝධෝ’ කියලා බුදුරජාණන් වහනසේ දේශනා කරනවා. රූපයේ අනිත්‍යභාවය නොදැනීම හේතුවෙන් ඵස්‌සය තෘෂ්නාවෙන් තෙත්වුණු තැනදී, ඇලීම් ගැටීම්, උපේක්‍ෂා වශයෙන් වේදනාව සකස්‌වෙනවා. සැප, දුක්‌, උපේක්‍ෂා වේදනාවන් කියලා මේවා හඳුන්වන්න පුළුවන්. ඇලීම් සහ ගැටීම් කියන විඳීම් වලදී පිංවතුන්ලාට බරපතළ වූ කුසල් අකුසල් සංස්‌කාරයන් සකස්‌කොට දෙන්න පුළුවන්. උපේක්‍ෂා සහගත විඳීම, පිංවතුන්ලාට සාමාන්‍ය සංස්‌කාරයන් සකස්‌කොට දෙනවා. ‘යමෙක්‌ විඳින්නේ යමක්‌ද, එයයි හඳුනාගන්නේ. යමෙක්‌ හඳුනාගන්නේ යමක්‌ද එයයි සිතන්නේ. යමෙක්‌ සිතන්නේ යමක්‌ද එයටයි බැඳී යන්නේ’ කියලා බුදුරජාණන් වහන්සේ දේශනා කරනවා.zබුදුරජාණන් වහන්සේ හය ආකාරයක විඳීමක්‌ ගැන දේශනා කරනවා. ඇසේ ස්‌පර්ශයේ හටගන්නා වූ විඳීම, කනේ, නාසයේ, දිවේ, ශරීරයේ, මනසේ ස්‌පර්ශයෙන් හටගන්නා වූ විඳීම කියලා. පිංවත් ඔබ වේදනාවේ හටගැනීම ඵස්‌සය නිසා සිදුවන බවත්, ඵස්‌සය නිරෝධයෙන් වේදනාව නිරෝධය වන බවත්, වේදනාව නිරෝධය කිරීමේ මාර්ගය, ආර්යඅෂ්ඨාංගික මාර්ගය බවත්, පිංවතුන්ලා අවබෝධයෙන් දකිනවා නම්, පිංවත් ඔබ වේදනාවට බැඳීයන්නේ නැහැ කියලා බුදුරජාණන් වහන්සේ දේශනා කරනවා. සංසාරයක්‌ පුරාවට වේදනාවට බැඳී යැම නිසාම, මගේ මව, පියා, ඥාතියා, දරුවා, දේපළ වගේම රෝගාබාධ, විපත් අනතුරු හේතුවෙන් මනාප දෙය අහිමිවීම නිසා, අමනාප දේවල් සමඟ එකතුවීම නිසාත්, නෙතින් ගැලූ කඳුළු සප්තමහා සාගරයේ ජලයට වැඩියි කියලා බුදුරජාණන් වහන්සේ දේශනා කරනවා. වේදනාවේ බැඳී යැම නිසාම, වේදනාව මගේ කොටගත් නිසාම, සකස්‌කරගත් සංස්‌කාර හේතුවෙන් මේ මහපොළොව නැමැති සොහොන් බිම ඔබේ මළකඳන්වලින් පුරවා තිබෙනවාය කියලා බුදුරජාණන් වහන්සේ දේශනා කරනවා.zපිංවත් ඔබ යමක්‌ දැක්‌ක තැනදී, යමක්‌ ඇසුන තැනදී, යමක්‌ දැනුන තැනදී දැක්‌කා, ඇසුනා, දැනුනා කියන තැන අවබෝධයෙන් යුක්‌තව නවතින්නේ නැතිව, දැක්‌ක දෙය, ඇසුණු දෙය, දැනුණු දෙය තෘෂ්ණාවෙන් තෙත් කිරීම නිසා, මොනතරම් විඳීම් ඇතිකර ගන්නවාද. පිංවත් ඔබ දෑස්‌ පියාගෙන, මනසින් ඔබේ පෙර ජීවිතයට යන්න. ඔබ පෙර ජීවිතයේ මනුෂ්‍යයෙක්‌ය කියලා හිතන්නකෝ. ඔබ එම මනුෂ්‍ය ජීවිතයෙන් වයෝවෘධභාවයට පත්වෙලා මැරෙන මොහොතේ, ඔබ තුළ ඇතිවුණු අවසාන පංච උපාදනස්‌කන්ධය දෙස නුවනින් බලන්න. ඔබ ඒ මොහොතේ, ඔබේ ආධ්‍යාත්මික රූපයත්, අරමුණු වූ බාහිර රූපයත්, විඤ්ඤාණයට බැඳී යැම නිසාම, හටගත් ඵස්‌සයට ඔබ බැඳී යනවා. ඵස්‌සය නිත්‍යභාවයෙන් ගන්නවා. ඒ නිසාම විඳීම සකස්‌කොට ගන්නවා. විඳීමට අදාළව සංස්‌කාර, විඤ්ඤාණය සකස්‌වෙනවා. යම් හෙයකින් පිංවත් ඔබ, එදා අවසාන චුති සිතේදී ඵස්‌සය අනිත්‍යය වශයෙන් දැක්‌කා නම්, විඳීමක්‌ සකස්‌ වෙන්නේ නැහැ. ඒ නිසාම විඤ්ඤාණය නිරෝධය වෙනවා. විඳීමට බැඳීගිය තැනදී අපි භවය සකස්‌කොට ගන්නවා.zපිංවතුන්ලා පැයක්‌ දෙකක්‌ එරමිනියා ගොතාගෙන භාවනා කරලා, මේ කය ඇසුරෙන් සිතට දැනෙන සැප, දුක්‌, උපේක්‍ෂා විඳීම් පමණක්‌ අනිත්‍ය වශයෙන් දැකලා, එසේ නැතිනම් දණහිසේ, පිටකොන්දේ වේදනාවට සිත යොමු කරලා, කායික වේදනාවේ අනිත්‍යභාවය දැකලා පමණක්‌ වේදනාවේ ස්‌වභාවය අවබෝධකරගත හැකියැයි භික්‍ෂුව විශ්වාස කරන්නේ නැහැ. අතීත, වර්තමාන, අනාගත වශයෙන් ඔබ වේදනාවේ අනිත්‍යභාවය දකින්න දක්‍ෂ වෙන්න. අතීතය කියලා කියන කොට සාරාසංඛ්‍ය කල්ප ලක්‍ෂ ගණනක්‌ ඈතට ඔබේ මනසිකාරය යොමු කරන්න. අතීතයේ සම්මා සම්බුද්ධ ශාසනවල ඉපදිලා, බුදුරජාණන් වහන්සේලා මුණගැසිලා, මහරහතන් වහන්සේලා මුණගැසිලා, සද්ධර්මය ශ්‍රවණය කරලා, දන් පැන් පූජා කරලා, මොනතරම් නම් සැප වේදනාවන් ලබන්න ඇතිද? රජවරු සිටුවරු දෙවිවරු වෙලා, සශ්‍රීක සැපයන් ලබන කොට, අපි කොයිතරම් නම් සැප වේදනාවන් ලබන්න ඇතිද? නොපතන දෙය සිදුවෙන කොට මොනතරම් නම් දුක්‌ වේදනාවන් ලබන්නට ඇතිද? අම්මලා, තාත්තලා ලෙස ඉපදිලා, දරුවන් නිසා මොනතරම් නම් සැප, දුක්‌ වේදනාවන් විඳින්නට ඇතිද? සතර අපායට වැටිලා, කල්ප විනාශයන්ට කොටුවෙලා, කොයිතරම් දුක්‌ වේදනාවන් ලබන්නට ඇතිද? කල්ප විනාශයන්හිදී ඉරවල් හතකට පිච්චෙමින් මැරෙමින් ඉපදෙමින් දුකම විඳීම කොටගෙන, භවදුකේ පතුල, දුකේ අගාධය ජීවිතය කොටගත් හැටි නුවනින් දකින්න. ලොහොකුඹු නිරයේ ලෝදිය වතුරට පිච්චි පිච්චි අවුරුදු කල්ප ගණන් දුක්‌ වේදනාවන් විඳීමේදී, නැඟුණු වියරු වේදනාවේ විලාපයන් නුවණින් දකින්න. තිරිසන් කුලවල ඉපදිලා, මිනිස්‌සු අපේ බෙල්ල අමු අමුවේ කපාගෙන, මරාගෙන කනකොට, ලොකු සතුනට ගොදුරුවෙලා, ඔබ පණ ගැහි ගැහී හිඳිද්දී ඔබව අමු අමුවේ මරාගෙන කනකොට, ඒ අතීත දුක්‌වේදනා නුවනින් මෙනෙහි කරන්න. අස්‌ථිර වූ, අනිත්‍ය වූ, අනාත්ම වූ, දුක්‌ඛම වූ, අතීත වේදනාවන්ගේ යථා ස්‌වභාවය නුවණින් දකින්න. මහා සාගරය දකින මොහොතක්‌ පාසා, නැති නම් මහා සාගරය නුවනින් සිහි කරමින් සංසාරයක්‌ පුරාවට ඇලීම් ගැටීම උපේක්‍ෂාවන් නිසා දෑසින් ගලාගිය කඳුළු සාගරය දකින්න.</Content>
    <Content name="book11chapter16" translatable="false">වේදනානුපස්සනාවzමේ ජීවිතයේදී පිංවත් ඔබ ඔය ඇස්‌දෙකෙන් මුලින්ම දැක්‌කේ අම්මා කියන රූපයයි. ඒ අම්මා නිසා පිංවත් ඔබ මොනතරම් විඳීම් සකස්‌කරගන්නට ඇතිද? අම්මාගේ ආදරයට, අම්මාගේ කිරි සුවඳට, අම්මාගේ උණුසුමට, අම්මා කවන විට, පොවන විට, ඇඳුම් අන්දවන විට, අකුරු කියල දෙන විට, ගහන විට, බනින විට මොනතරම් නම් සැප දුක්‌ වේදනාවන් ඇති කරගන්න ඇතිද? මේ මොහොතේ සිට ඒ අතීතය දෙස ආවර්ජනය කර බලන විට විඳීමේ අනිත්‍ය භාවයේ අර්ථය පමණක්‌මයි දකින්නේ. අම්මාගේ රූපය වගේම තාත්තා, ඥාතියා ආදිය ද ඔබේ මතකයට නැඟෙන සෑම රූපයක්‌ නිසාම සකස්‌ වූ සැප,දුක්‌, උපේක්‍ෂා විඳීම්වල අනිත්‍යභාවය නුවණින් දකිමින් ජීවත්වෙන්න. අතීතයේ අත්දැකීම් තුළින්ම වර්තමානයේත් අනාගතයේත් විඳීම්වල අනිත්‍යභාවය මතු කර ගෙන දකින්න. අන්‍යයන්ගේ ජීවිතවලටත් මෙම වේදනාවේ අනිත්‍යභාවය ගළපා නුවණින් දකින්න.zපිංවත් ඔබ දෑස්‌ දෙක පියාගෙන ඔබගේ උපත, මව්පිය ආදරය, ළදරු පාසල, පාසල් ජීවිතය, උසස්‌ අධ්‍යාපනය, යෞවනය, රැකියාව, විවාහය, මධුසමය, කුළුඳුල් දරු උපත, අතීත බලාපොරොත්තු, සිහින මාලිගා මෝදුකොටදුන් සැප, දුක්‌, උපේක්‍ෂා වේදනාවන්ගේ අනිත්‍යභාවය ඒවා වෙනස්‌ වූ ස්‌වභාවය, තම දරුවන් වෙනස්‌ වන ස්‌වභාවය, වේදනාවට බැඳුනොත් තව තව දුක තීව්‍ර වන ස්‌වභාවය නුවණින් දකින්න. අතීත විඳීම්වල අනිත්‍යභාවය නුවණින් දකිමින් වර්තමානයේ විඳීම්වලට තෘෂ්ණාවෙන් නොබැඳෙන්න. ඉහත කාරණාවන් එරමිණිය ගොතාගෙන මෙනෙහි කළත්, පුටුවක වාඩි වී නිදි යහනේදී මෙනෙහි කළත් අවබෝධයට බාධාවක්‌ නොවන බව සිහි තබාගන්න. වේදනාවේ අනිත්‍යභාවය මෙනෙහි කිරීම නිසා ඔබ තුළ සකස්‌ වෙන විඳීමත් පිංවත් ඔබ අනිත්‍ය භාවයෙන් දකින්න දක්‍ෂ වෙන්න.zමේ සටහන ලියන රාත්‍රියේ භික්‍ෂුව දෑස්‌ දෙක පියාගෙන අතීත වේදනාවන් පිළිබඳ අතීතාවර්ජනයක යෙදුණා. මැරෙමින් ඉපදෙමින් පැමිණි දීර්ඝ බව ගමන සිනහව, කඳුළ, දුක, සැප, ප්‍රියයන් අප්‍රියන් හිමි වීම, අහිමිවීම, මේ සෑම දෙයක්‌ තුළින්ම සකස්‌ වූ වේදනාවන් හිස්‌ දෙයක්‌ වශයෙන්මයි භික්‍ෂුවට අරමුණු වෙන්නේ. විවේකීව සිටින සෑම මොහොතකම පිංවත් ඔබත් අතීත වේදනාවන් පිළිබඳ අතීතාවර්ජනයක යෙදෙන්න. ඊයේ දවසේ පිංවත් ඔබ අත්විඳි වේදනාවන් දෙස නුවණින් දකින්න. කොපමණ සැප, දුක්‌ , උපේක්‍ෂා වේදනා ඔබ තුළ ඇතිවෙන්නට ඇතිද? සැමියා නිසා, බිරිඳ නිසා, දරුවන් නිසා, ව්‍යපාරය රැකියාව නිසා, විනෝදය, පිංකම් නිසා ඊයේ දිනයේ ඇති වූ සෑම විඳීමක්‌ම අනිත්‍යයි නේද? නමුත් ඒ අනිත්‍ය වූ විඳීම්වලට බැඳීම නිසා පිංවත් ඔබ කොතෙක්‌නම් දුකට හේතුවෙන අනිත්‍යවු සංස්‌කාරයන් රැස්‌කොට ගන්න ඇතිද? සෑම බැඳීමක්‌ම බවය අස්‌වද්දන සංස්‌කාරයක්‌ ඔබට සකස්‌කර දෙනවා. වේදනාවට බැඳුණොත් ඔබ දුකටමයි බැඳෙන්නේ. වේදනාවෙන් ඔබ නිදහස්‌ වුවහොත් ඔබ දුකෙන්මයි නිදහස්‌ වෙන්නේ. ගිහි ජීවිතයක්‌ ගතකරන පිංවත් ඔබ ඵස්‌සය නිසා දැනෙන සෑම සැප වේදනාවක්‌ම අනිත්‍ය වශයෙන් දකිමින් වේදනාවේ ආශ්වාදයට යට නොවී එම සැප වේදනාව භුක්‌ති විඳින්න. ඔබ සැප වේදනාවේ ආශ්වාදයට බැඳී ගියහොත් අනිවාර්යෙන්ම තව තවත් බවය අස්‌වද්දන සංස්‌කාරයන් ඔබ රැස්‌කරගන්නවා.zගිහි පිංවතුන්ලාට සැප, දුක්‌, උපේක්‍ෂා විඳීම්වලින් පලායන්න කියල බුදුරජාණන් වහන්සේ දේශනා කරන්නේ නැහැ. මේවා නිසා සකස්‌ වෙන ආශ්වාදයේ අනිත්‍යභාවය දකිමින් ජීවත්වෙන්න කියලයි දේශනා කරන්නේ. ඔබේ ජීවිතය ඉදිරියට නිරතුරුවම සැප වේදනාවන් ලැබෙනවා නම් එය කුසල් සංස්‌කාරයන්ගේ ඵලයක්‌. ඔබ ඉදිරියට නිරතුරුවම දුක්‌ වේදනාවන් පැමිණෙනවා නම් එය අකුසල් සංස්‌කාරයන්ගේ ඵලයක්‌. නමුත් මේ සංස්‌කාරයෝ අනිත්‍යයි. අනිත්‍ය වූ සංස්‌කාරයන් නිසා ඔබට ලැබෙන විඳීමට බැඳී යන්න එපා. පිංවත් ඔබ විවේකීව ජීවිතකාලය පුරාවට ඔබ අත්විඳි සැප දුක්‌ උපේක්‍ෂා වේදනාවන් නුවනින් මෙනෙහි කරමින් මතු කොට දකිමින්, අනිත්‍ය අනිත්‍ය වශයෙන් දකිමින් ජීවත් වෙන්න. අතීත වේදනාවන් කෙරෙහි ක්‍රමාණුකූලව අනිත්‍ය සංඥාව ඔබ තුළ මතුවෙන විට වර්තමාන අනාගත විඳීම්වල අනිත්‍යභාවය දැකීම ඔබට පහසු වෙනවා. පිංවත් ඔබගේ අතීත කායික මානසික රෝගීභාවයන් නිසා ඔබ තුළ ඇති වූ දුක්‌ වේදනා නුවනින් දකිමින් ජීවත් වන්න. ඔබ දකින්නේ අනිත්‍යයි කියන අර්ථය පමණක්‌මයි.zරට ජාතිය ආගම නිසා ඔබ කොච්චරනම් විඳීම් ඇතිකොටගෙන ඇතිද?යුද්ධය පැවති සමයේ ඔබ තුළ ඇති වූ දුක්‌ වේදනාවන්, සාමය ඇතිවු සමයේ ඔබ තුළ ඇති වූ සැපවේදනාවන්, වෙනස්‌වන අනිත්‍ය ධර්මතාවයන්මයි. දිනපතා පුවත්පතක්‌ අතට අරගෙන කියවන ඔබ තුළ මොනතරම් විඳීම් ඇතිවෙනවාද? ඒ ඇලීම් ගැටීම් හේතුවෙන් මොනතරම් අකුසල් සිදුකරගන්නවාද? වේදනාවේ අනිත්‍යභාවය දකිමින් ජීවිතය භුක්‌තිවිඳින්න.zඅද වස්‌ පවාරන පොහොය දවස. උදේ පිණ්‌ඩපාත මඩුවට ගම් වැසියන් හැත්තෑපස්‌දෙනෙක්‌ පමණ ඇවිත් සිටියා. කෙටි පුණ්‍යානුමෝදනාවකින් කටයුතු ඉවර කරල එම පිංවතුන් ප්‍රකාශ කළේ ලොකු සතුටක්‌ වගේම ලොකු දුකකුත් දැනෙනවාය කියල. සතුට ඇති වූයේ තුන්මාසයක්‌ කරපු පිංකම් නිසා. දුක ඇතිවන්නේ භික්‍ෂුව ගමෙන් බැහැරව වඩින නිසා. සැප වේදනාවට අපි ඇලුන තැනදී, සැප වේදනාව නිත්‍යභාවයෙන් ගත්ත තැනදී, දුක්‌ වේදනාව පැමිණි විට අපි ගැටෙනවා. සැප වේදනාව ඔබ අනිත්‍ය වශයෙන් දකින්න දක්‍ෂ නම් අහිමි වීම ඔබට දුකක්‌ බවට පත්වන්නේ නැහැ.</Content>
    <Content name="book11chapter17" translatable="false">වේදනානුපස්සනාවzපිංවත් ඔබ, එදිනෙදා ජීවිතයේදී වේදනාවේ අනිත්‍යභාවය නොදකින නිසාම, අනාගත භවය උදෙසා මොනතරම් නම් සංස්‌කාර රැස්‌කොටගන්නවාද? කාර්යබහුල ජීවිතයේදී ඔබ ‘කාලය’ නිසා මොනතරම් වේදනාවන් සකස්‌කොටගන්නවාද? මෙය සටහන් තබන භික්‍ෂුවට ජීවිතයේ එදිනෙදා කාලසටහනක්‌ නැහැ. භික්‍ෂුව ඔරලෝසුවක්‌ පාවිච්චි කරනවා. නමුත් එදිනෙදා කටයුතුවලදී භික්‍ෂුව ඔරලෝසුව බලන්නේ පිණ්‌ඩපාතයට වැඩීම සඳහා පමණයි.zඋදේම එළිය වැටෙනකොට මුහුණ සෝදාගන්නවා. පිණ්‌ඩපාතය කරගෙන ඇවිත්, ඇමදීම් කටයුතු අවසන් කරලා, ඇඟපත සෝදාගෙන දානය වළඳනවා. අඳුර වැටීගෙන එනකොට ලන්තෑරුම පත්තුකරනවා. නිදිමත දැනෙනකොට නිදාගන්නවා. කාලයට නැවත කවදාවත් භික්‍ෂුවට සැප, දුක්‌, උපේක්‍ෂා වේදනාවන් සකස්‌කොට දෙන්න බැහැ. නමුත් පිංවත් ඔබ කාලය නිත්‍යවශයෙන් ගැනීම නිසාම, කාලය මගේ කොටගැනීම නිසාම දුම්රිය හෝ බස්‌රථය පැය කාලක්‌ ප්‍රමාද වුණොත් ගැටීමක්‌, දුක්‌වේදනාවක්‌ ඇතිකොට ගන්නවා. දුම්රිය, බස්‌රථය පැය කාලක්‌ වේලාසන ගමනාන්තයට ළඟාවුණොත් සැප වේදනාවක්‌ ඇතිකොටගන්වා. දුම්රිය, බස්‌රථය නියමිත වේලාවට ආවොත් උපේක්‍ෂාසහගත විඳීමක්‌ ඇතිකොටගන්නවා. පරක්‌කුවුණු දුම්රියකට, ඉක්‌මන මැද වැටුණු රතුපාට මාර්ග සංඥා එළියකට පුළුවන් ඔබට භවයට ගාලාගෙන යන අකුසල් සංස්‌කාරයන් සකස්‌කොට දෙන්න.zසතියේ දිනයක සවස්‌ වරුවක ප්‍රධාන දුම්රියපළක, බස්‌නැවතුමක වේදනාවේ අනිත්‍යභාවය නොදකින පිංවතුන්ලාගේ ඉරියව් සංස්‌කාරයන් රැස්‌කොටගැනීම් පිංවත් ඔබට හොඳින් දකින්න පුළුවන්. මෙවැනි කාර්යබහුල ස්‌ථාන වේදනාවේ අනිත්‍යභාවය නොදකින පිංවතුන්ලාට මාරබිම් බවට පත්වෙනවා.zපිංවත් ඔබ විවේකීව මෙනෙහිකොට බලන්නකෝ ඔබේ අතීත ජීවිතයේදී ප්‍රමාදවීම් නිසා, ගැටීම්, දුක්‌වේදනා සහ ඉක්‌මන් වීම නිසා ලැබුණු සැප වේදනා සියල්ලම අනිත්‍යවූ විඳීම් නේද? ඇයි ඔබ අනිත්‍යවූ වේදනාවන් නිසා අනාගත භවයට සංස්‌කාර රැස්‌කරගන්නේ?zවේදනාවේ අනිත්‍යභාවය නොදකින නිසාම, මාළු කෑල්ලක්‌, මස්‌ කෑල්ලක්‌ දැක්‌කොත් ගැටෙන පිංවතුන්ලා කොපමණ සිටිනවාද? මඟුල් ගෙදරක ගිහිල්ලා මඟුල් මේසයේ මස්‌, මාළු, ව්‍යංජන පීරිසි දැකලා බඩගින්නේ සිටින පිංවතුන් කොපමණ සිටිනවාද? මගුල්ගෙදරක ගිහිල්ලා, බඩගින්නේ එනවා කියන්නේ, අනෙ අම්මේ මොනතරම් අකුසලයක්‌ද? ගමේ මාළු විකුණන වෙළෙඳ මහත්මයා, බයිසිකලයේ මාළු පෙට්‌ටිය බැඳගෙන ‘මාළු, මාළු…’ කියමින් කෑගසමින් ගෙවල් ඉදිරියෙන් යනකොට ඒ හඬ ඇසීමෙන් දුක්‌වේදනා ඇතිකරගන්න පිංවතුන් කොතෙක්‌ සිටිනවාද? රූපය, ඵස්‌සය හේතුවෙන් සකස්‌වෙන වේදනවා අනිත්‍යභාවය නොදකින නිසාම, බරපතල වූ ලෝභ, ද්වේෂ මෝහ අකුසල මූලයන්ට අපි කොටුවෙනවා.zවර්තමාන සමාජයේ පිංවතුන්ලා ආහාරය නිසා බරපතල ආකාරයට ඇලීම් ගැටීම සකස්‌කොට ගන්නවා. බුදුරජාණන්වහන්සේ දේශනාකොට වදාල, ආහාර ප්‍රත්‍යාවේක්‍ෂාවෙන් බැහැරව ආහාරය නිසා, ඇස, කන, නාසය, දිව, ශරීරය මනසේ ඵස්‌සය තෘෂ්ණාවෙන් තෙත්කිරීම නිසාම එම ආහාර නිසා සකස්‌වන රසය ඉදිරියේ සැප වේදනාවත්, නීරසය ඉදිරියේ දුක්‌වේදනාවත් ඇතිකොටගන්නවා.zආහාර මේසයේදී ආහාරය නිසා සකස්‌වෙන වේදනාවේ අනිත්‍යභාවය නොදකින නිසාම අපි ආහාර මේසයේදී, ආහාර වෙනුවට තෘෂ්ණාව අනුභව කරනවා. වේදනාවේ අනිත්‍යභාවය නොදකින සෑම ආහාර කටක්‌ම ඔබට අනාගත භවයට සංස්‌කාර සකස්‌කොට දෙනවා. ඔබ ආහාරයේ වේදනාවට බැඳී ගියොත්, පිංවත් ඔබ මැරෙන මොහොතේ ආහාර කෙරෙහි තෘෂ්ණාව ඇතිවුවොත්, ඊළඟ ජීවිතයේ ආමාෂගත පනුවෙක්‌. ආහාර තුළ ඕපපාතිකව මතුවන පණුවෙක්‌ බවට පත්වෙන්නට ඉඩකඩ තිබෙනවා. පිළුනුවෙන මස්‌ මාළු ව්‍යංජනයෙන්, පිළුණු වන පරිප්පු. එළවළු ව්‍යංජනයෙන් ඒවාට ලොල්වූ පණුවන් ඇතිවන බව පිංවතුන්ලා තේරුම්ගන්න ඕනේ.zශරීරයට වැළෙඳන රෝගාබාධ නිසාත් වර්තමාන සමාජයේ පිංවතුන්ලා, දුක්‌වේදනාවන් නිරතුරුවම සකස්‌කොට ගන්නවා. රෝහලක ඇඳක්‌ මත සිනහමුසු මුහුණින් සිටින රෝගියෙක්‌ දකින්න හුඟක්‌ අපහසුයි. යමෙක්‌ සිනාසෙමින් සිටිනවා නම්, ඔහු සිනාසෙන්නේත් ඔහුගේ රෝගය සුවපත්වීමට ආසන්න නිසා හෝ රෝගය බරපතතළ නොවීම නිසාමයි. එතැනදිත් ඔහු නොදැනුවත්භාවයෙන් අනිත්‍යවූ සැප වේදනාවකටමයි බැඳී ගිහින් තිබෙන්නේ. ශරීරයට වැලඳෙන කායික රෝගාබාධ නිසා, භාවනා ඉරියව් හේතුවෙන් සකස්‌වෙන වේදනා, කැක්‌කුම් හිරිවැටීම් දැනීමේදී එම සැප දුක්‌ වේදනාවන්ගේ අනිත්‍යභාවය දකින්න. අනිත්‍යභාවය දැකීම නිසාම ඇතිවෙන උපේක්‍ෂාසහගත විඳීමේත් අනිත්‍යභාවය දකින්න දක්‍ෂවෙන්න. දුක්‌ වේදනා, සැප වේදනා, උපේක්‍ෂා සහගත විඳීමට අදාළ අවස්‌ථා තුන තුළම තෘෂ්ණාව බැසගෙන සිටින බව භාවනා කරන පිංවතුන්ලා හොඳින්ම තේරුම්ගතයුතු වෙනවා. ඇලීම, ගැටීම තුළ තෘෂ්ණාවේ වැඩිභාවයත්, උපේක්‍ෂාව තුළ තෘෂ්ණාවේ මධ්‍යස්‌ථභාවයත් සැඟවී තිබෙනවා.zපිංවත් ඔබ කායිකව දණහිසේ, කොන්දේ වේදනාවන් මෙනෙහි කිරීමේදී නිරතුරුවම තමන්ගේ කොන්දේ, දණහිසේ වේදනාවේ අනිත්‍යභාවය දකිනවා වගේම, සෑම මනුෂ්‍යයෙකුගේ රූපයන් අරමුණුකොට ඒ අයගේත් කොන්දේ දණහිසේ වේදනාවන් අනිත්‍යභාවය නුවනින් දකින්න. වේදනාවට පසුබිම්වූ දණහිසත්, මනසත්, විඥානයත් ඵස්‌සය නිසා, එම ඵස්‌සය මගේ කොට ගැනීම නිසා විඳීම සකස්‌වෙන හැටි නුවනින් දකින්න. දණහිසත්, මනසත්, විඥානයත්, ඵස්‌සයත් අනිත්‍යවන ධර්මතාවයන් බව දකිමින් ඒවා හේතුවෙන් සකස්‌වෙන වේදනාවේද අනිත්‍යභාවය නුවනින් දකින්න.</Content>
    <Content name="book11chapter18" translatable="false">වේදනානුපස්සනාවzභික්‍ෂුවගේ ගිහි ජීවිතයේදී මම සැප, දුක්‌, වේදනාවන් සල්ලි දීලා ගත්ත කෙනෙක්‌. අනුන්ගේ සැප දුක්‌ බලෙන් ගත්ත කෙනෙක්‌. පිංවතුන්ලා සැප වේදනාවන් සොයමින්, දුක්‌ වේදනාවන් ප්‍රතික්‍ෂේප කරමින් යනවිට, භික්‍ෂුව සැප දුක්‌ වේදනා සොයාගිය කෙනෙක්‌. භික්‍ෂුව සැප ගිහි ජීවිතයේ එක තත්ත්පරයකදීවත් එරමිණියා ගොතාගෙන වේදනානුපස්‌සනාව පුහුණුකරලා නැහැ. මම ගිහි ජීවිතයේදී වේදනාවේ අනිත්‍යභාවය දැක්‌කේ, රූපය ඇසුරින් දුක්‌ සැප වේදනාවන් තුළට කිඳාබැසලාමයි. රූපයට කිඳාබසිමින්, අත්දැකීමෙන්ම මතුකරගත් වේදනාවේ අනිත්‍යභාවය මට කවදාවත් පාර වැරැද්දුවේ නැහැ.zමම කෙනෙක්‌ සිනහවෙනවා දකින්න කැමතිවුණා වගේම, අඬනවා දකිද්දිත් අහක නොබලා ඒ දෙස බලා සිටියා. වචන වලින් කථා කරනවා වගේ නොවේ සිනහව කථාකරනකොට. සිනහව කථාකරනවා වගේ නොවේ කඳුලක්‌ කථාකරන කොට. එය හරිම සංවේදියි. සිනහවෙන් කිසිවෙකුට එදා මාව හඬවන්න පුළුවන්කමක්‌ ලැබුණේ නැහැ. ඒත් හඬන කෙනෙකුට මාව හඬවන්න පුළුවන්කම තිබුණා. ඒ නිසා මම සිනහවට වඩා කඳුලට බියවුනා. සැපයට වඩා මම දුකට බියවුණා. එහෙම වෙන්න හේතුවක්‌ තිබුණා. ඊට හේතුවුනේ මම සංසාරයේ මෛත්‍රිය, කරුණාව උපරිමයෙන් වඩලා ඇතිබව මා තුළින්ම මා මතුකොට දැකගත්ත නිසා. ඒ නිසාම දුක ඉදිරියේ මගේ සංවේදීභාවය වැඩිවුණා. මේ සංවේදීභාවය සකස්‌කොටදෙන්නේ තෘෂ්ණාවේ ත්‍රිව්රභාවය නිසාමයි. මම කෙනෙක්‌ සතුටුවෙනවා පමණක්‌ දකින්න කැමතිවුනානම්, දුක, කඳුල විසින් මාව කොටුකරගන්නවා. ඒ නිසාම දුකට හඬන කෙනාව, මොහොතක්‌ සතුටු කරලා, අනුන්ගේ සිනහවත් කඳුලත් තුළින්ම වේදනාවේ අනිත්‍යභාවය මතුකොටගන්න මම දක්‍ෂවුණා.zභික්‍ෂුව ගිහි ජීවිතයේදී, උපේක්‍ෂා විඳීමට එතරම් කැමතිවුනේ නැහැ. මට එදා තේරුණා උපේක්‍ෂාව මාව රවට්‌ටනවා කියලා. හොඳ පුතෙක්‌ වෙන්න, හොඳ මහත්මයෙක්‌ වෙන්න, හොඳ සැමියෙක්‌ වෙන්න, හොඳ පුරවැසියෙක්‌ වෙන්න…. උපේක්‍ෂාවේ නාමයෙන් මට ඇමතූ, මාර හඬවල් මගේ දෙසවන් අතර තවමත් දෝංකාර දෙනවා. මට අවශ්‍යවුනේ මගේ අම්මා තාත්තාට හොඳ දරුවකුවී එතැන නතරවෙන්න නොවේ, සමාජයට හොඳ මහත්මයකු වී එතැන නතරවෙන්න නොවේ, බිරිඳකට හොඳ ස්‌වාමිපුරුෂයකු වීමට නොවේ, උපන් රටේ සංවර්ධනයට උරදෙන හොඳ පුරවැසියකු වීමට නොවේ. ඉහත හොඳ කාරණාවන් සියල්ලම ක්‍රිස්‌තියානි, මුස්‌ලිම්, හින්දු පිංවතුන්ලා තුළත් තිබෙනවා. මෙන්න මේ උපේක්‍ෂා විඳීමේ රැවටිලිදායක තත්ත්වය ගැන තේරුම් ගැනීමේ නුවන, අතීත කුසල් සංස්‌කාරයන්ගේ ශක්‌තිය නිසාම ගිහි ජීවිතයේදී මට ලැබී තිබුණා.zමගේ අම්මා තාත්තාට මම හොඳ කීකරු පුතෙක්‌ නොවුනාට, සමාජයට හොඳ මහත්මයෙක්‌ නොවුනාට, උපන් රටට ධනය උපයාදෙන හොඳ පුරවැසියෙක්‌ නොවුනාට, භික්‍ෂුව ලොව්තුරා බුදුරජාණන් වහන්සේගේ අතිජාත පුතෙක්‌ වුණේ, සංඝ සමාජයට හොඳ භික්‍ෂුවක්‌ වුණේ, සම්මා සම්බුද්ධ ශාසනයට ශක්‌තියක්‌ වුණේ, සැප වේදනා, දුක්‌ වේදනා වගේම උපේක්‍ෂා වේදනාවන් තුළ සැඟවී තිබූ මාරධර්මයන් හඳුනාගැනීම නිසාමයි.zපිංවත් ඔබ අතීත වේදනාවන්ගේ අනිත්‍යභාවය දකිමින්, වර්තමානයේ ඇස, කන, නාසය, දිව, ශරීරය, මනසට යමක්‌ දැක්‌ක, ඇසුණු, දැනුණු මොහොතේදීම හොඳින්, අවධානයෙන් පසුවෙන්න. දැක්‌කා, ඇසුනා, දැනුනා කියන තැනදීම ඵස්‌සයේ අනිත්‍යභාවය දකින්න. එතැනදී ඔබ දක්‍ෂවුනේ නැතිනම්, ඵස්‌සය තෘෂ්ණාවෙන් තෙත්වීම නිසා, සකස්‌වෙන දුක්‌ සැප උපේක්‍ෂා විඳීම්වලට බැඳීයන්නේ නැතිව, එම වේදනාවන්ගේ අනිත්‍යභාවය, වෙනස්‌වෙන ස්‌වභාවය, මෙනෙහි කරමින්, අතීත අත්දැකීම් ඔස්‌සේ වර්තමාන වේදනාවන්ගේ අනිත්‍යභාවය දකින්න. අනාගත විඳීම් කෙරෙහිද කලකිරීම ඇතිකරගන්න. පිංවත් ඔබ තුළ සකස්‌ වෙන වේදනාවන්ගේ අනිත්‍යභාවය වගේම, අන්‍යයන්ගේ ජීවිතත් වේදනානුපස්‌සනාවෙන් දකින්න. zවේදනානුපස්සනාවට අදාළ කොටස මෙතැනින් නිමවේ.</Content>
    <Content name="book11chapter19" translatable="false">චිත්තානුපස්‌සනාවzමීළඟට බුදුරජාණන්වහන්සේ දේශනා කරනවා, සතර සතිපට්‌ඨාන ධර්මයන්ට අනුව චිත්තානු පස්‌සනාවට අදාළව සිතේ අනිත්‍යභාවය දකින්නය කියලා. සිත කියලා ගත්තත්, විඤ්ඤාණය කියලා ගත්තත්, පංච උපාදානස්‌කන්ධය කියලා ගත්තත්, දුක කියලා ගත්තත්, එකම අර්ථයයි ධර්මය තුළදී අපි දකින්නේ. ඵස්‌සය තෘෂ්ණාවෙන් තෙත් කරලා, වේදනාව සකස්‌ කොටගත් සැණින්ම, පංච උපාදානස්‌කන්ධයට අදාළ ධර්මතාවන් සකස්‌ වෙනවා.zබුදුරජාණන්වහන්සේ දේශනා කරනවා, ඔබ බැඳුණොත් බැඳෙන්නේ රූප, වේදනා, සංඤා, සංඛාර, විඤ්ඤාණයන්ටමයි. ඔබ නිදහස්‌ වුණොත් නිදහස්‌ වෙන්නෙත් පංච උපාදානස්‌කන්ධයෙන්මයි කියලා. එම නිසාම පංච උපාදානස්‌කන්ධයන්ගේ අනිත්‍යභාවය දැකීම නිවීමේ මාර්ගයේ තීරණාත්මක කමටහන වෙනවා.zචිත්තානුපස්‌සනාවෙන් ආවරණය නොවූ සිත, නිරතුරුවම කුසල් සහ අකුසල් මූලයන් සකස්‌කොට දෙමින්, භවයේ දුගතිය සහ සුගතිය අතර ඔබව මංමුළා කරවනවා. ආහාරය නිසා හටගන්නා වූ රූපය, රූපය කෙරෙහි හටගන්නා වූ තෘෂ්ණාව, තෘෂ්ණාව නිසා හටගන්නා වූ හඳුනාගැනීම, හඳුනාගැනීම නිසා හටගන්නා වූ සංස්‌ඛාර, සංස්‌ඛාර නිසා හටගන්නා වූ විඤ්ඤාණයේ අනිත්‍යභාවය දැකීම චිත්තානුපස්‌සනාවේදී සිදුවෙනවා. බුදුරජාණන්වහන්සේ දේශනා කරනවා, පංච උපාදානස්‌කන්ධය කියන්නේ මාරයාය කියලා. පංච උපාදානස්‌කන්ධය නමැති හිත, මාරයා හැටියට හඳුනානොගත් නිසාම, කල්ප සියක්‌කෝටි, ප්‍රකෝටි ගණනක්‌ දුර භව ගමනක්‌ පසුකොට අපි පැමිණ සිටිනවා. මේ උතුම් ජීවිතයේදී ඔබ අවම වශයෙන් පංච උපාදානස්‌කන්ධයේ අනිත්‍යභාවය හෝ දකින්නට අදක්‍ෂ වුණොත් තවත් එවැනිම දුරක්‌ අනාගතයට යන්නත් තිබෙනවා.zබුදුරජාණන්වහන්සේ දේශනා කරනවා, පංච කල්‍යාණියෙන් හෙබි ජනපද කල්‍යාණිය, නගරයක්‌ මැද්දේ රැඟුම් දක්‌වනවා. දහස්‌ ගණනක්‌ සෙනඟ උමතුවෙන් වගේ ජනපද කල්‍යාණියගේ නැටුම නරඹනවා. කට ළඟටම තෙල් පිර වූ කලයක්‌ හිස මත තබාගත් රාජ උදහසට ලක්‌ වූ මනුෂ්‍යයෙක්‌ ජනපද කල්‍යාණිය නටන තැනින් ගමන් කරනවා. මේ මනුෂ්‍යයා පසුපස, තියුණු මුවහත් ඇති කඩුවක්‌ අතින්ගත්, වධකයෙක්‌ පැමිණෙනවා. කඩුව අතැති වධකයා, කට ළඟට තෙල් පිර වූ කළය හිස මත තබාගෙන යන මනුෂ්‍යයාට කියනවා ‘තෙල් කළයෙන් එක බිංදුවක්‌ හෝ හැලුනොත් පසුපස සිට මම ඔබේ හිස ගසා දමනවා’ කියලා. බුදුරජාණන්වහන්සේ ප්‍රශ්න කරනවා ‘මහණෙනි, තෙල් කළය හිස තබාගත් මනුෂ්‍යයා තෙල් කළයෙන් හිස ඉවත් කරලා ජනපද කල්‍යාණිය දෙස බලයිද?’ කියලා. ඔහු තෙල් කළයෙන් හිස ඉවත් කරලා ජනපද කල්‍යාණිය දෙස බැලූවොත් ක්‍ෂණයෙන් තෙල් හැලෙනවා. ඒ ක්‍ෂණයේදීම වධකයා ඔහුගේ හිස ගසා දමනවා. පංච උපාදානස්‌කන්ධය නමැති වධකයා, තවමත් ඔබ නිවැරදිව හඳුනා නොගත් නිසාම ඔබ ඇසෙන්, කනෙන්, නාසයෙන්, දිවෙන්, ශරීරයෙන්, මනසින් සකස්‌ වෙන ආශ්වාදයන් දකිමින්, විඳිමින්, නටමින්, ගයමින්, සතුටු වෙමින් නිරතුරුවම වධකයාගෙන් හිස්‌ ගැසුම් කමින් භවයෙන් භවයට ගමන් කරනවා.zසිත ගොඩක්‌ කැමැතියි දුර ගමන් යන්න. සමහර විට පිංවත් ඔබ ඔතැන වාඩිවී සිටින්න පුළුවන්. නමුත් ඔබේ සිත තිබෙන්නේ විදේශීය රටක. සාරාසංඛ්‍ය කල්ප ලක්‍ෂ ගණනක කාලයක්‌, යොදුන් ලක්‍ෂ ගණනක දුරක්‌, ගෙවාගෙන කාම රූපී, අරූපී භවාත්‍රය තරණය කොට පැමිණි ඉව, ඇති වෙමින් නැතිවෙන සිතට තිබෙනවා. සිත දුරගමන් විශේෂඥයෙක්‌. ඔබේ සිත දුර ගමන් යන වෙලාවට පිංවත් ඔබ සිහිය නමැති දොරටුවට සෙමින් තට්‌ටු කරන්න. එවිට එම දොර ඇරේවි. දැන් ඔබට පුළුවන් ඔබේ සිත ඔබේ කිට්‌ටුවට ගන්න. කිට්‌ටුවට ගත් සිත ඵස්‌සය අසල නවත්වා ගන්න. දැන් ඔබ වර්තමානයේ සකස්‌ වන සිත තුළින් ගෙවී ගිය අතීත සිත් දෙස බලන්න. එවිට ඔබට හිස්‌ දෙයක්‌ මිස වටිනා කියන කිසි දෙයක්‌ එහි හමු නොවනු ඇත. නොවටිනා කෙටි හෝ දුර ගමන් යන සිත, වටිනා අරමුණක්‌ උදෙසා යොමු කිරීමයි චිත්තානුපස්‌සනාවෙන් සිද්ධ වෙන්නේ.zඅද උදෑසන නින්දෙන් පිබිදුණු මොහොතේ පටන්, මේ මොහොත දක්‌වා, ඔබ තුළ මොන තරම් සිතිවිලි සකස්‌ වෙන්න ඇතිද. උදෑසන නැඟිටින්න කියලා සිතක්‌ සකස්‌ වුණා. ඔබ නැඟිට්‌ටා. මුහුණ සෝදන්න, කෑම කන්න කියලා සිතක්‌ සකස්‌ වුණා. ඔබ මුහුණ සේදුවා. කෑම කෑවා. මේ සකස්‌ වුණා වූ සෑම සිතක්‌ම, ඔබව ක්‍රියාත්මක භාවයට පත් කරලා අනිත්‍ය වී ගියා. සිත අනිත්‍යව ගියත්, ඔබ ක්‍රියාත්මක භාවයට පත්වීම නිසා කුසල් හෝ අකුසල් සංස්‌කාරයක්‌ රැස්‌කොට ගත්තා. පිංවත් ඔබ තුළ මීට මොහොතකට පෙරාතුව සිතක්‌ සකස්‌ වුණා, පත්තරය කියවන්න ඕනෑ කියලා. ඒ සිත අනිත්‍ය වී ගියා. දැන් ඔබ මේ සටහන කියවනවා. ඒ නිසාම ඔබ තුළ කුසල් සංස්‌කාරයක්‌ රැස්‌ වෙනවා. ඒ කියන්නේ සකස්‌ වෙන සෑම සිතක්‌ම, අනිත්‍ය භාවයට පත්වෙනවා. අනිත්‍ය භාවයෙන් යුතු වූ සිත ඔබව ක්‍රියාත්මක භාවයට පත්කරලා, එම ක්‍රියාත්මක භාවයට පත්වීම නිසාම ඔබ කුසල් අකුසල් චේතනාවන් සකස්‌ කොට ගන්නවා. කුසල් අකුසල් ඔබව නැවත භවය කරා රැගෙන යනවා. ඒ කියන්නේ ඔබ සකස්‌ කොට ගන්නා සෑම සිතක්‌ පාසාම, භවයට යන්නා වූ සංස්‌ඛාරයක්‌ ඔබ රැස්‌කොට ගන්නවා. එම නිසා පිංවත් ඔබ විවේකීව සිත දෙස බලා සිටින්න. සකස්‌ වෙන සෑම සිතිවිල්ලක්‌ම අනිත්‍ය වශයෙන් දකින්න. පිංවත් ඔබ පැයක්‌ තුළ සකස්‌ වෙන සෑම සිතිවිල්ලක්‌ම අනිත්‍යභාවයෙන් දැක්‌කොත්, එම පැයක කාලය තුළ ඔබ භවයට ගලාගෙන යන සංස්‌ඛාරයක්‌ රැස්‌ කරන්නේ නැහැ.zඇසෙන් රූපයක්‌ දකින මොහොතේම, එම රූපය අනිත්‍යයි කියලා දකිමින් ඉන්න. ඇසෙන් මනුෂ්‍ය රූපයක්‌ දැක්‌කොත්, අනිත්‍යයි කියලා දකිමින් රූපය නිසා විතර්ක කරා යන්න එපා. ඇසෙන් පරිසරය දැක්‌කත්, අනිත්‍යයි කියලා දකින්න. කනෙන් ශබ්දයක්‌ ඇසුණොත් එම ශබ්දය අනිත්‍යයි කියලා දකින්න. ශබ්දය ඔස්‌සේ විතර්ක සකස්‌ කරමින් යන්න එපා. ආයතන හයටම හානිකර රූපයක්‌ ඵස්‌සය වන මොහොතේම අනිත්‍ය වශයෙන් දකින්න. ඇයි අනිත්‍ය වෙන්නේ? කොහොමද අනිත්‍ය වෙන්නේ? මෙවැනි විතර්ක සකස්‌ වෙන මොහොතේම අනිත්‍ය වශයෙන් දකින්න.zඅනිත්‍ය සංඥාව වැඩීම නිසාම, සකස්‌ වෙන සියුම් ආශ්වාදජනක සිතත් අනිත්‍ය වශයෙන් දැකීමට ඔබ දක්‍ෂ වෙන්න. එසේ නොවුණහොත් මාරයා අනිත්‍ය දැකීම තුළත් ආශ්වාදයක්‌ මතුකොට ඔබ මාර බන්ධනයට කොටු කරනු ඇත.</Content>
    <Content name="book11chapter20" translatable="false">චිත්තානුපස්‌සනාවzපංචඋපාදනස්‌කන්ධය මාරයා වූ කළ කුසල්, අකුසල් සිතත් මාරයා බවටමයි පත්වන්නේ. මොකද අකුසල් සිත, ඒ කියන්නේ ලෝභ, ද්වේෂ, මෝහ, කුසල් සිත, ඒ කියන්නේ අලෝභ, අද්වේෂ, අමෝහ මේ දෙකම පිංවත් ඔබට භවයේ නැවත උපතකටමයි උපකාරී වෙන්නේ. මෙතැනදී ඔබ ධර්මයේ නාමයෙන් නිරතුරුවම මාරයාට රැවටෙනවා. මොකද කුසලය තුළත් මාරයාමයි පෙනී සිටින්නේ. චිත්තානුඵස්‌සනාවේදී පිංවත් ඔබට උගන්වන්නේ කුසල් සිතත්, අකුසල් සිතත් දෙකම අනිත්‍ය වශයෙන් දකින්න කියලයි.zපිංවත් ඔබ විවේකීව සිටින විට අතීත භවගමනේදී පංචඋපාදානස්‌කන්ධය නිත්‍යභාවයෙන් ගැනීම නිසා සකස්‌කොටගත් දුක්‌ කන්දරාව නුවනින් දකින්න. කුසල් සිත් නිත්‍යභාවයෙන් ගැනීම නිසා දිව්‍ය, බ්‍රහ්ම, මනුෂ්‍ය ජීවිත…. ඒවා නිසා ලැබු ආශ්වාදය…. ආශ්වාදය නිසා ලැබුණු ආදීනවය…. ඒ ආදීනවයන් නිසාම සකස්‌කරගත් කුසල් අකුසල් හේතුවෙන් කල්ප ගණන් සතර අපායට වැටී අත්විඳි දුක්‌ කන්දරාව… පූර්වකෘත්‍යයක්‌ ලෙස සිහිපත් කරමින් චිත්තානුඵස්‌සනාවට අවතීර්ණ වෙන්න. එවිට පිංවත් ඔබට දැනේවි සිත කුසලයක්‌ය, අකුසලයක්‌ය, ආශ්වාදයක්‌ය, දුකක්‌ය වගේම සිත ඔබව මරන, මරවන ධර්මතාවයක්‌ය කියලා. එවිට ඔබ සිතට බැඳී යන්නේ නැහැ.zපිංවත් ඔබ විවේකීව මොහොතක්‌ භාවනාවට වාඩිවෙනවා. දැන් ඔබ සිත දෙස හොඳින් දකිමින්, සිතිවිලිවල අනිත්‍යභාවය දකිමින් සිටිනවා. මෙතැනදි මාරයා උපක්‍රමශීලීයි. මාරයා දන්නවා මේ මොහොතෙදි ඔබ මාරයාට අභියෝගයක්‌ය කියලා. මෙවැනි තැනකදි මාරයා මතුවෙන්නේ කපටිකමින්, බියගැන්වීමෙන්. මාරයාගේ උපක්‍රම ගැන පිංවතුන් හොඳින් දැනගෙන භාවනාවට වාඩිවිය යුතුයි. අනිත්‍ය සංඥාවක්‌ ඔස්‌සේ සිත වැඩෙනකොට, මාරයා ධර්ම මනසිකාරයක්‌ සිතට යොමුකරනවා. එක්‌කෝ බුදුරජාණන්වහනසේ මතක්‌කොට දෙනවා. එහෙමත් නැත්නම් මෛත්‍රී චිත්තයක්‌, කරපු පිංකමක්‌, අනාගතයේ කරන පිංකමක්‌, යහපත් අරමුණක්‌ ඔබ තුළින් මතුකොට දෙනවා. මෙතැනදි ඔබ මාරයාට රැවටී, කුසල් ආශ්වාදයක්‌ සහිතව භාවනාවෙන් නැඟිටිනවා.zදිනක්‌ පිංවත් මහත්මයෙක්‌ භාවනා කරමින් සිටින අතරතුර එකපාරටම සාදුකාර දුන්නා. මොකද කියලා ඇහුවහම බුදුරජාණන්වහන්සේගේ රූපය දැක්‌කා කියලා කිව්වා. චිත්තානුපස්‌සනාව වඩන විදර්ශකයා දක්‍ෂවෙන්න ඕනේ, බුදුරජාණන්වහන්සේගේ රූපයත් අනිත්‍ය වශයෙන් දකින්න. එසේ නොවුණහොත් රූපය එතැනදී මාරයා බවට පත්වෙනවා. චිත්තානුපස්‌සනාවේදී පිංවත් ඔබ කුසල් සංස්‌කාරයක ආශ්වාදයට කොටු නොවී, වහාම එම ආශ්වාදජනක සතුටු සිතත්, අනිත්‍ය වශයෙන් දකින්න දක්‍ෂවෙන්න. ඵස්‌සය නිත්‍යභාවයෙන් ගැනීම නිසාම සකස්‌වෙන සෑම සිතක්‌ම අනිත්‍යභාවයෙන් දැකීම නිසා පිංවත් ඔබ භවයට ගලාගෙන යන සංස්‌කාරයන් වළක්‌වාගන්නවා වගේම සිතේ අනිත්‍යභාවය පිළිබඳව විදර්ශනා නුවණ මෝදුකොට ගන්නවා.zපිංවත් ඔබ විවේකීව සිටින විට අතීත භවගමනේදී පංචඋපාදානස්‌කන්ධය නිත්‍යභාවයෙන් ගැනීම නිසා සකස්‌කොටගත් දුක්‌ කන්දරාව නුවනින් දකින්න. කුසල් සිත් නිත්‍යභාවයෙන් ගැනීම නිසා දිව්‍ය, බ්‍රහ්ම, මනුෂ්‍ය ජීවිත…. ඒවා නිසා ලැබු ආශ්වාදය…. ආශ්වාදය නිසා ලැබුණු ආදීනවය…. ඒ ආදීනවයන් නිසාම සකස්‌කරගත් කුසල් අකුසල් හේතුවෙන් කල්ප ගණන් සතර අපායට වැටී අත්විඳි දුක්‌ කන්දරාව… පූර්වකෘත්‍යයක්‌ ලෙස සිහිපත් කරමින් චිත්තානුඵස්‌සනාවට අවතීර්ණ වෙන්න. එවිට පිංවත් ඔබට දැනේවි සිත කුසලයක්‌ය, අකුසලයක්‌ය, ආශ්වාදයක්‌ය, දුකක්‌ය වගේම සිත ඔබව මරන, මරවන ධර්මතාවයක්‌ය කියලා. එවිට ඔබ සිතට බැඳී යන්නේ නැහැ. කල්ප සියක්‌කෝටි ගණනක්‌ පටිච්චසමුප්පන්නව, තෘෂ්ණාවෙන් තෙත් කරපු ඵස්‌සය, ආශ්වාදයේ වහලෙක්‌ බවටයි ඔබව පත්කරලා තිබෙන්නේ. කාම සිතත්, රාග සිතත්, ද්වේෂ සිතත් සකස්‌වෙන මොහොතේම, එම සිත අනිත්‍යභාවයෙන් දකින්න දක්‍ෂ නැතිනම්, කාම රාග ද්වේෂ සිත් නිත්‍යභාවයෙන් ගැනීම නිසා අතීතයේ අත්විඳි දුක්‌ කන්දරාව සිහිපත්කොට ගන්න. අතීතයේ මහේශාඛ්‍ය රජවරු වෙලා, අන්තඃපුර බිසෝවරුන් සිය ගණනක්‌ පරිහරණය කළ පිරිසක්‌ අපි. සශ්‍රික දෙවියන් වශයෙන් ඉපදිලා දිව්‍යාංගනාවන් දහස්‌ ගණනක්‌ පිරිවරාගෙන සිටිය පිරිසක්‌ අපි. තිරිසන් සතුන් ලෙස ඉපදිලා, රැලේ නායකයා හැටියට ඒ තිරිසන් සත්ව කුලයේ බිරින්දෑවරුන් සිය ගණනක්‌ පරිහරණය කළ පිරිසක්‌ අපි. පිං සිතක අනිත්‍යභාය නොදැක්‌ක නිසාම ඉහත කාම සම්පත් අපි හිමිකොට ගත්තත්, ඒ කාමයන් අත්විඳීම නිසාම සකස්‌කොටගත්තා වූ ලෝභ ද්වේෂ මෝහයන් නිසා මොන දුකක්‌ විඳින්න ඇතිද?zපිංවත් ඔබ භාවනා කිරීමේදී, කුසල් අකුසල් සෑම සිතකම සැඟවී ඇති අනාගතයේ දුක්‌ සකස්‌කොට දෙන විෂකුරුභාවය නුවණින් දකිමින් සෑම සිතක්‌ම අනිත්‍ය වශයෙන් දකින්න.zමේ දවස්‌ දෙක තුනේ කුටිය අවට සැරිසරන පනහක්‌ පමණ වන රිළා රංචුවේ, ලොකු රණ්‌ඩුවක්‌ තිබෙනවා. රැලේ නායක රිළවාත් දෙවැනි රිළවාත් අතරයි මේ ද්වන්ධ සටන පවතින්නේ. දෙදෙනාම කටින් ලේ පෙරාගෙන, මුහුණු අත්පාවල මස ඉරාගෙන ලේ ගලමින් සටන් කරනවා. මේ සටනට හේතුව කාමයයි රාගයයි. අතීතයේ මොකක්‌ හෝ කුසල් සංස්‌කාරයක්‌ නිසාමයි රැලේ නායකත්වය ඒ රිලවාට ලැබුණේ. නමුත් ඒ නායකත්වය රැකගන්න යන ගමනේදී, ද්වේෂයට අදාළව බලවත් අකුසල්මයි සිද්ධකරගන්නේ. අකුසල් සිත අපිට දුක සකස්‌කොට දෙනවා. කුසල් සිත නිරතුරුවම අපිව රවට්‌ටනවා. කුසලයත් අකුසලයත් මාරයා ඔබව මුළාකරන ඇස්‌බැන්දුමක්‌මයි. මේ ඇස්‌බැන්දුමෙන් ඔබව නිදහස්‌ කරන්නේ චිත්තානුපස්‌සනාවයි.</Content>
    <Content name="book11chapter21" translatable="false">චිත්තානුපස්‌සනාවzභික්‍ෂුවක්‌ උතුම් සමාධියෙන් පසුවෙනකොට උන්වහන්සේ දකිනවා, කාම අපරාධයක්‌ සිද්ධ කරපු අසත්පුරුෂ මනුෂ්‍යයෙක්‌, මරණාසන්න මොහොතේදී, අකුසලය හේතුවෙන්ම, ඒ මනුෂ්‍යයා තුළ සකස්‌ වෙන අවසාන චුති සිත.zපිංවත් ඔබ සිතන්න මනුෂ්‍යයෙක්‌ ශරීරයේ පෙට්‍රල් තවරාගෙන ගිනිගොඩක්‌ අසලින් ගමන් කරනවා. එතකොට මොකද වෙන්නේ. එක්‌ ක්‍ෂණයකින් මේ මනුෂ්‍යයාගේ මුළු ශරීරයම ගිනිගන්නවා. ඉහත කාම අපරාධයන් සිදුකළ, මරණාසන්න මොහොතේ පසුවන ඔහුගේ අවසන් සිතිවිලි කිහිපයට අරමුණු වෙන්නේ ඔහුගේ මුළු ශරීරයම හිසේ සිට දෙපතුළ දක්‌වා ගිනිගන්නවා. හරියට ශරීරයේ පෙට්‍රල් තවරාගත් මනුෂ්‍යයාව ගිනිගන්නවා වාගේ. ඔහු මරණාසන්නව රෝහලේ ලෙඩ ඇඳේ ළතෝනි දෙමින් කෑගහනවා ‘මාව පිච්චෙනවෝ…. මාව ගිනිගන්නවෝ…. මාව බේරගන්න කවුරුත් නැතිදෝ….’ කියලා. ඒ මරණාසන්නව ලෙඩ ඇඳේ හිඳිමින් පිච්චෙනවා යැයි කෑගසන මනුෂ්‍යයා දැකලා ඔබට සිතාගන්න බැහැ මොකක්‌ද මේ වෙන්නේ කියලා. මොකද මේ මරණාසන්න මනුෂ්‍යයා ගිනිගන්නවා බාහිර කෙනෙකුට පෙනෙන්නේ නැහැ. ඔබ එම කෑගසන මරණාසන්න මනුෂ්‍යයාට වතුර දෙනවා. මුහුණට වතුර ඉසිනවා. ඔබ සිතනවා ඒ මරණාසන්න මනුෂ්‍යයාට ඔබ උපකාරයක්‌, උපස්‌ථානයක්‌ කළාය කියලා. මාව පිච්චෙනවා යැයි කෑගසමින් එම මනුෂ්‍යයා මානසිකව සිය ශරීරය ගිනිගනිද්දී, ගිනිනිරයට වැටෙනවා.zකළාවූ බලවත් අකුසල් හේතුවෙන් සකස්‌වුණ අවසන් පංචඋපාදානස්‌කන්ධය ඊළඟ ප්‍රතිසන්ධි විඤාණයේ රුවයි, මේ මනුෂ්‍යයා තුළින් මරණාසන්න මොහොතේ මතුකොට පෙන්වූයේ. කාම සිතත්, අසත්පුරුෂ සිතත් අනිත්‍ය වශයෙන් දැකීමට ඇති අදක්‍ෂභාවය නිසාම දීර්ඝකාලීන දුකකට වැටෙනවා.zවර්තමාන සමාජය තුළ මනුෂ්‍යයා මොනතරම් බලය, මිල මුදල්, පැවැත්ම උදෙසා අකුසල් සිදුකර ගන්නවාද? භාවනාවේ නාමයෙන් සමාජය මොනතරම් සිතිවිලිවලට බැඳී යනවාද? ආශ්වාදයට බැඳී යනවාද?zකෙටි දැක්‌මක්‌ තුළින් ඉක්‌මන් අවබෝධයක්‌ ලබන්න පෙළගැසෙන අසාර්ථක ලෝකයක්‌ තුළ දිගුදැක්‌මක්‌ තුළින් පංච උපාදානස්‌කන්ධයේ අනිත්‍යාවබෝධය මතුකොටගැනීමට අප දක්‍ෂ විය යුතුයි.zභික්‍ෂුවගේ ගිහි ජීවිතය තුළ සිතේ අනිත්‍යභාවය දැකීම අපහසු කාරණයක්‌ වුණා. මොකද මම උපතින්ම කාමයන්ට ප්‍රිය චරිතයක්‌. නමුත් සද්ධර්ම ශ්‍රවණය, නුවණින් මෙනෙහි කිරීම තුළින් වැඩුණු ඉන්ද්‍රිය ධර්මයන් නිසා මාව මාර ධර්මයන් ඉදිරියේ උපක්‍රමශීලී භාවයට පත්කළා. එය මා සංසාරයේ පුහුණු කළාවූ ධර්මතාවක්‌ වෙන්න පුළුවන්. මම අතීතයේ සද්ධර්මය ශ්‍රවණය කරමින් සිටියදී, ගෞරවනීය පානදුරේ අරියධම්ම ස්‌වාමීන්වහන්සේ තම වැඩසටහන් වලදී මෙහෙම ධර්මයක්‌ දේශනා කරනවා ඇසුවා. ‘ඔබ ළඟට වැඩම කරලා, ඔබේ සැඟවුණු ඉන්ද්‍රිය ධර්මයන් මතුකොට දෙන්න, වර්තමානයේ බුදුරජාණන්වහන්සේ නමක්‌ ජීවමානව නැහැ. ඒ නිසා ඔබමයි, ඔබ තුළ සැඟවුණු ඉන්ද්‍රිය ධර්මයන් මතුකොටගත යුත්තේ’ කියලා. මෙය මට හොඳ ගුරු උපදේශයක්‌ වුණා, මා තුළින්ම ධර්මය මතු කොට ගන්න.zගිහි ජීවිතයේදී කාම සිතක්‌, රාග සිතක්‌ සකස්‌වෙලා, ඒ සිත් දිගින් දිගටම විතර්කයන් සකස්‌කොට දෙනකොට, විදර්ශනා සිතින්ම අත්දැකීම් ලබමින් කාමයේ, රාගයේ නිස්‌සාර බව නුවණින් දැක්‌කා. රෝහල් ආශ්‍රිතව උපක්‍රමශීලීව ඇසුරුකරමින්, රූපය කෙරෙහි, තෘෂ්ණාව හීනකොට ගත්තා. මාගේ සතුට, මා ලබන සෑම අවස්‌ථාවකදීම අනුන්ගේ සතුට උදෙසා කැපකළා. මේ කාරණා තුළින් භික්‍ෂුවගේ කුසල් ශක්‌තිය මතුකොට දුන්නා. කුසල් ශක්‌තිය වශයෙන් භික්‍ෂුව හැඳින්වූයේ ඉන්ද්‍රිය ධර්මයන්ගේ ශක්‌තියයි. මේ උපක්‍රමය නිසා දෙවැනුව, මා තුළින් සිතේ අනිත්‍යභාවය දැකීමට ශක්‌තිය මට ලැබුණා. නමුත් මම මුල් ක්‍රමය උපයෝගී කරගත්තේ නැතිනම්, මට දෙවැනි ක්‍රමය මතුකොටගන්න පුළුවන්කම ලැබෙන්නේ නැහැ. මාර ධර්මයන්, උපක්‍රමශීලීව උපයෝගී කොටගනිමින්, මාර ධර්මයන්ටම පහරදීමේ ක්‍රමවේදයක්‌ මට ගිහි ජීවිතයේදීම තිබුණා. තෙරුවන් කෙරෙහි තිබූ විශ්වාසය නිසාම, මා අනතුර තුළට කිඳාබැහැලා අනතුරින් මිදීමේ මාවත මතුකොටගත්තා. මා කුසලයට හෝ අකුසලයට බියවුණේ නැහැ. අකුසලයට බියවෙලා කුසලයට කැමැති වුණා නම්, මට මේ කාරණය කරගන්න ලැබෙන්නේ නැහැ. මොකද මාරයා, ඔබ ලණුවේ එක්‌ කොනක්‌ අල්ලාගෙන සිටිනවිට අනිත් කොන අතහරිනවා. මම මාරයා රැවැට්‌ටුවේ, අකුසලය නමැති කොන අල්ලාගැනීමෙන්. මා අකුසලයේ කොන අල්ලාගනිද්දී, මාරයා කුසලයේ කොන අතහැරියා. මා අකුසලයේ කොන අල්ලාගත් නිසා මාරයා සිතුවා මා විනාශය කරායි යන්නේ කියලා. මම දක්‍ෂ වුණා මාර ධර්මයන්ගේ ඇස්‌ වහලා, අකුසලය විදර්ශනා නුවණින් දැකලා, මුලින්ම කුසලය ශක්‌තිමත්ව මතුකොටගෙන, දෙවැනුව කුසලයත් අකුසලයත් දෙකම විදර්ශනා නුවණින් දකින්න.</Content>
    <Content name="book11chapter22" translatable="false">චිත්තානුපස්‌සනාවzඑක්‌ ගෞරවනීය ස්‌වාමීන්වහන්සේනමක්‌ භික්‍ෂුවගෙන් විමසුවා ‘ඔබවහන්සේ මුලින්ම දැක්‌කේ රුවන්වැලි මහාසෑය අනිත්‍යයි කියලද? එහෙම නැතිනම් රුවන්වැලි මහාසෑය දැක්‌ක හිත අනිත්‍යයි කියලද?’ කියලා.zභික්‍ෂුව මුලින්ම දැක්‌කේ රුවන්වැලි මහා සෑය අනිත්‍යයි කියලා. පාරිසරික හේතූන්, දේශගුණික හේතූන්, මිථ්‍යාදෘෂ්ටික සතුරු කරදර හේතුවෙන් විනාශයට යන, සතරමහා ධාතුවේ අනිත්‍යභාවයට යටත් ස්‌වර්ණමාලි සෑ සමිඳුන්වයි මම මුලින්ම මනසින් දැක්‌කේ. නමුත් වර්තමානයේ භික්‍ෂුව ඉහත ආකාරයට දකින්නේ නැහැ. ස්‌වර්ණමාලී මහාසෑය භික්‍ෂුවට ඵස්‌සය වන මොහොතේම, ඵස්‌සය අනිත්‍යයි කියලා භික්‍ෂුව දකිනවා. නමුත් ඒ මුල් දැක්‌ම හේතුවුණා මේ දෙවැනි දැක්‌ම මෝදුකොටගන්න.zඅද පිණ්‌ඩපාත මඩුවේදී ගමේ මහත්මයෙක්‌ භික්‍ෂුවගෙන් විමසුවා, හාල්මැස්‌සො ව්‍යංජනය බෙදන්නද කියලා. භික්‍ෂුව ඒ මහත්මයාට කිව්වේ ‘මහත්මයා කැමති නම් බෙදන්න, අකමැති නම් නොබෙදා ඉන්න. භික්‍ෂුවට කැමැත්තක්‌, අකමැත්තක්‌ නැහැ’ ය කියලා. ප්‍රශ්නයට උත්තරය එතැනින් නතර කළා. මොකද අපි දක්‍ෂ වෙන්න ඕනා, අපිත් පරෙස්‌සම් වෙලා, අනුන්වත් පරෙස්‌සම් කරගන්න. මොකද චිත්තානුපස්‌සනාවෙන් ආවරණය නොවූ එක්‌ සිතකට පුළුවන්, නිරයක්‌ නිර්මාණය කොට දෙන්න. ඒ වගේම දිව්‍ය තලයක්‌ නිර්මාණය කොටදෙන්න.zපිංවත් ඔබ කිසිම දෙයක්‌ කෙරෙහි සීමාව ඉක්‌මවා ගිය කැමැත්තක්‌ ඇති කරගන්න එපා. ඔබ යමකට කැමැති වුණොත්, කෙනෙකුට පුළුවන් ඔබ අකමැති දෙයක්‌ ඔබට දීලා ඔබව දුකට පත්කරන්න. ඔබට අකුසල් සිත් සකස්‌කොට දෙන්න. මෙය සටහන් කරන භික්‍ෂුව කැමැත්ත, අකමැත්ත දෙකම හිස්‌ කරලයි සිටින්නේ. ඒ නිසා කාටවත්ම බෑ, භික්‍ෂුව අකමැතිය කියලා හිතන දෙයක්‌ දීලා, භික්‍ෂුව කම්පා කරන්න. කැමැත්ත වේවා, අකමැත්ත වේවා, එය ඵස්‌සය නිත්‍යභාවයෙන් ගැනීම නිසා සකස්‌වෙන, අනිත්‍යවූ සිතක්‌මයි. නිරතුරුවම, පිංවත් ඔබ තුළ සකස්‌වෙන, කැමැත්තෙත් අකමැත්තෙත් අනිත්‍යභාවය දැකීම චිත්තානුපස්‌සනාවට ලොකු ශක්‌තියක්‌ වෙනවා.zඅනුන් වචනයක්‌ ප්‍රකාශ කරනකොට අපි දැනගන්න ඕනේ, අපි මේ කථා කරන්නේ අනිත්‍යභාවයට පත්වෙන සිතක්‌ය කියලා. දුක ඇතිකොටදීමට හේතුවන පංචඋපාදානස්‌කන්ධයක්‌ කියලා. ඒ නිසා අපි දක්‍ෂ වෙන්න ඕනේ අනුන්ගේ වචනයක්‌, සිතිවිල්ලක්‌, ක්‍රියාවක්‌ තුළිනුත් චිත්තානුපස්‌සනාවට අදාළ ධර්මයක්‌ අපි තුළින් මෝදුකොටගැනීමට.zඔබ ඉදිරියේ සිටින පිංවතෙක්‌ ප්‍රකාශ කරන වැරදි වචනයකින්, අකුසල් ක්‍රියාවකින් ඔහු අකුසලයක්‌ සිදුකොටගනිද්දී, පිංවත් ඔබට පුළුවන් ඔහුගේ වැරදි වචනය, ක්‍රියාව තුළිනුත් චිත්තානුපස්‌සනාවට අදාළ ධර්මයන් වඩවා ගන්න.zභික්‍ෂුව මීට පෙර සටහන් කොට තිබෙනවා, භික්‍ෂුව ධර්මය ජීවිතය තුළින් මතුකොට ගත්තේ ලෝකය මුලා කරලයි කියලා. භික්‍ෂුව ලෝකය මුලා කළාය කියන කාරණයේදී පිංවත් ඔබ වැරදි අර්ථයක්‌ ගන්න එපා. සම්මුති ලෝකය තුළ පිංවත් ඔබ, මමය කියලා දෘෂ්ටියක්‌, ආත්මයක්‌ ඇතිකොට ගත්තත්, භික්‍ෂුව මම ය කියන සාධකය දැක්‌කේ අනිත්‍යභාවයට පත්වෙන පංචඋපාදානස්‌කන්ධයක්‌ හැටියටමය.zබුදුරජාණන්වහන්සේ දේශනා කරනවා, පංචඋපාදානස්‌කන්ධය කියන්නේ මාරයාය කියලා. මාරයා පරාජය කිරීමට නම් මුලින්ම ඔහු හඳුනාගැනීමටත්, ඔහුගේ දුර්වල තැන් හඳුනාගැනීමටත් අවශ්‍යමයි. භික්‍ෂුව ලෝකය මුලා කරලයි ධර්මය මතුකොටගත්තේ කියන කාරණයේදී පිංවත් ‘මම-ඔබ’ නාමයෙන් පෙනී සිටින පංචඋපාදානස්‌කන්ධයයි මුළා කළේ කියන කාරණය මතක්‌කොට දෙන්න ඕනා. නමුත් පිංවත් ඔබ ධර්මයේ නාමයෙන් තාමත් පංචඋපාදානස්‌කන්ධය ‘මම’ය ‘මගේ’ය කොටගෙන සුරතල් කරමින් සිටිනවා.zගිහි පිංවත් ඔබ නිරතුරුවම, සමාජයෙන් පලා නොගොස්‌, සමාජය සමග විවෘතව ජීවත්වෙන්න. සමාජය තුළින් ඔබට ලැබෙන හොඳ, නරක ප්‍රතිචාරයන් ඉදිරියේ නොසැලී, නොගැටී ජීවත්වෙන්න ඔබ දක්‍ෂ නම් චිත්තානුපස්‌සනාව වැඩීමේදී ඔබට පහසුවක්‌ වනවා. ගැටෙන තැන් සොයාගෙන ගොස්‌ නොගැටී සිටීමද, ඇලෙන තැන් සොයාගෙනගොස්‌ නොඇලී සිටීමටද චිත්තානුපස්‌සනාව ශක්‌තියක්‌ වෙනවා. ජීවිතය ඉදිරියට පැමිණෙන බලාපොරොත්තු කඩවීමකදීම, ප්‍රශ්නයකදීම ලෝකය කෙරෙහි අවබෝධයෙන් යුත් කලකිරීම ඇතිකරගන්න. භික්‍ෂුවගේ ගිහි ජීවිතයේ කලකිරීම, බලාපොරොත්තු කඩවීම් වැඩිවෙනකොට, ලෝකය කෙරෙහිමයි කලකිරීම ඇතිකරගත්තේ. භික්‍ෂුව ලෝකය නිවැරදි කරන්න ගියේ නැහැ. මම දැනගත්තා ලෝකය නිවැරදි කරන්න බැහැ කියලා. නමුත් පංචඋපාදානස්‌කන්ධය කියන වචනයේ අර්ථය මම එදා දැනගෙන සිටියේ නැහැ. වචනයේ අර්ථය දැනගෙන නොසිටියාට, මා තුළ වැඩී තිබෙන්නේ පංචඋපාදානස්‌කන්ධයේ අනිත්‍යභාවයයි කියන කාරණය භික්‍ෂුව පසුව දැනගත්තා.</Content>
    <Content name="book11chapter23" translatable="false">චිත්තානුපස්‌සනාවzවර්තමාන සමාජයේ සමහරක්‌ පිංවතුන්ලා අනුන්ගේ, නැතිනම් ලෝකයේ දුර්වලතාවයන් දැකලා ඒවාට ගැටිල තමාගේ ඉන්ද්‍රීය ධර්මයන් දුර්වල කරගන්නවා. ඔබ සෑම මොහොතකම ප්‍රාර්ථනා කරන්න ඕනේ අනුනගේ දුර්වලතාවයන්ම මට දකින්ට ලැබේවා. අනුනගේ විවේචනයන්ම මට ලැබේවා කියලා. කුමක්‌ නිසාද? ලෝකය අවබෝධ කරගැනීම උදෙසා, ඒවාට ඔරොත්තු දෙන ස්‌වභාවයට පත්වෙලා චිත්තානුපස්‌සනාව ශක්‌තිමත් කරගැනීම උදෙසා.zඅංගුලිමාල තරුණයා මනුෂ්‍ය ඝාතන 999ක්‌ සිදුකරල පණ අදිමින්, පණ ගැහි ගැහී සිටින මනුෂ්‍යයන්ගේ ඇඟිල්ල බැගින් කපාගෙන එකම එක අගිල්ලක අඩුභාවය නිසා ආනන්තරීය පාපකර්මය සිදුකරගැනීමට ආසන්න මොහොතේ බුදුරජාණන් වහන්සේ අංගුලිමාලට ලබාදෙන එකම කමටහනින් අංගුලිමාල ධර්මාවබෝධය ලබනවා. බුදුරජාණන් වහන්සේ අංගුලිමාල තරුණයාට දේශනා කරන්නේ අංගුලිමාල මම නැවතුනා. ඔබ නවතින්නකියලයි. මෙවන් දරුණු මිනීමරුවකුට බුදුරජාණන් වහන්සේ ලබාදුන් කමටහන එපමණයි. අතීත කුසල් සංස්‌කාරයන්ගේ ශක්‌තියෙන් අංගුලිමාල හිතනවාzබුදුරජාණන් වහන්සේ නැවතුණාය කියලා කියන්නේ, නැවත භවය උපද්දවන සංස්‌කාර නිරෝධය කරාය කියල කියන කාරණයයි. බුදුරජාණන් වහන්සේ ලෝකය තුළ නැවතිලා සිටින්නේ අංගුලිමාල නම ලැබූ මම තවමත් ලෝකයේ දිවීමට අදාළ සංස්‌කාර රැස්‌කරමිනුයි සිටින්නේ. ඒ නිසා මමත් මෙතැන් පටන් නවතිනවා කියල සිත චිත්තානුපස්‌සනාවට යොමුකළා. අතීත භවයන්හි ත්‍රිලක්‍ෂණය පුහුණු කළ අත්දැකීම නිසාම, කුසල් සිතෙත්, අකුසල් සිතෙත් අනිත්‍යභාවය දකිමින් සිදු කළා වූ අතීත ප්‍රාණ ඝාතන නැතිනම් මිනිස්‌ ඝාතක අකුසල් සිත්ද, අනිත්‍ය වශයෙන්, විදර්ශනා නුවණින් දකිමින් අංගුලිමාල මහරහතන් වහන්සේ නමක්‌ බවට පත්වෙනවා.zමේ සටහන් තබන භික්‍ෂුවට විශ්වාසයි, පිංවත් ඔබ කිසිවිටෙකත් මනුෂ්‍ය ඝාතන 999ක්‌ තබා, බොහෝ දුරට එකදු මනුෂ්‍ය ඝාතනයක්‌වත් නොකළ පිංවතෙක්‌ය කියලා. නමුත් පිංවත් ඔබට මෙතෙක්‌ ධර්මයේ සැබෑ අවබෝධාත්මක අර්ථය ජීවිතයට එකතුකොට ගැනීමට ප්‍රමාද වන්නේ, ධර්මයේ වරදින් නොව, ධර්මයේ අර්ථයන් ජීවිතයට එකතුකොට ගැනීමේ ඇති ප්‍රමාදය නමැති වරද නිසාය කියලා.zභික්‍ෂුව තම ගිහි ජීවිතයේ වඩාත් කැමති මහරහතන් වහන්සේ වූයේ අංගුලිමාල මහරහතන් වහන්සේමයි. එදා මමත් නවතින්න උත්සහ කළා. නමුත් නවතින්න බැරිවුණා. එම නිසාම මම එදා හතිවැටෙන තුරු දිව්වා. එසේ දිවීමෙන්ම මම දැනගත්තා, ඒ ධාවනයෙන් අයිතිකොටගත් දෙයත් වෙනස්‌වෙනවා කියලා. අවසානයේ දිවීමත්, නැවතීමත් කියන සිත් දෙකම අනිත්‍ය වශයෙන් දකිමින්, දිවීමත්, නැවතීමත් හිස්‌කොට දැම්මා.zචිත්තානුපස්‌නාවට අදාළව ඉකුත් සටහන් පෙළ පුරාවටම භික්‍ෂුව කියන්න උත්සහ කළේ, පිංවත් ඔබ පහසු ඉරියව්වකින්, විවේකීව සිටිමින්, ඔබ තුළ සකස්‌වෙන සිතිවිලි දෙස බලාසිටින්න. කුසල් වේවා, අකුසල් වේවා, පංචනීවරණ වේවා, සප්තබොඡ්ජංග වේවා, සෑම සිතිවිල්ලකම අනිත්‍යභාවය දකින්න. ප්‍රශ්නාර්ථයක්‌ ඇතිවුණොත්, ඒ සිතත් අනිත්‍ය වශයෙන් දකින්න. සමාජයෙන්, ජීවිතයෙන් පලා නොගොස්‌ , චිත්තානුපස්‌සනාවෙන් යුතුව ලෝකය දෙස නොගැටී, නොඇලී බලන්න. එවිට ඔබ දකින්නේ හිස්‌ පංචඋපාදානස්‌කන්ධයක්‌ පමණමය. ඒ හිස්‌ පංචඋපාදානස්‌කන්ධය තෘෂ්ණාවෙන් තෙත් කරමින්, ඉදිරිකරගන්නා පටිච්ඡසමුප්පන්න ලෝකයක්‌ පමණක්‌මය. මේ සටහන කියවා ඔබට දැනෙන යම් නිරාමිස ආශ්වාදයක්‌ ඇතිනම්, එම ආශ්වාදජනක සිතත් අනිත්‍ය වශයෙන්ම දකින්න. එවිට සටහනේ අර්ථයත්, චිත්තානුපස්‌සනාවත් ඔබ තුළින්ම වැඩෙනවා.zපිංවත් ඔබ ඇසින් දකින, සෑම මනුෂ්‍ය තිරිසන් රූපයක්‌ම පංචඋපාදානස්‌කන්ධයක්‌ය කියලා දකින්න. සලායතනයනගේ ඉපදීම නිසා, පටිච්චසමුප්පන්නව සකස්‌වෙන අනිත්‍යවූ ධර්මතාවයන්ය කියලා දකින්න. පිංවත් ඔබ පෙර ජීවිතයේ මරණාසන්න මොහොතේ සකස්‌වූ අවසාන චුති සිත, අනිත්‍ය වශයෙන් දැකීමට අපොහොසත්වීම නිසා, පටිච්චසමුප්පන්නව ඔබ මේ ජීවිතය සකස්‌කොට ගත්තා. එක සිතක අනිත්‍යභාවය අවබෝධකොට නොගැනීම නිසා, සකස්‌වෙන භවගමන නුවණින් දකිමින්, චිත්තානුපස්‌සනාවෙන් ඔබේ සිතිවිලි ආවරණය කොටගන්න.zසමාජයෙන් නිතර ඇසෙන මැසිවිල්ලක්‌ තමයි ස්‌වාමිපුරුෂයා, එසේත් නැතිනම් සිය බිරිඳ කරන වැඩ නිසා තමන්ගේ සිත නරක්‌ වුණාය කියන කාරණය. සමහරු දරුවන් නිසා සිය සිත නරක්‌වුණා කියනවා. බලන්න සිත කියන කාරණය සමාජය විසින් කොතරම් නම් නිත්‍යභාවයෙන් යුක්‌තිව ගන්නවාද කියලා. චිත්තානුපස්‌සනාවට අදාළව සිතන්න අදක්‍ෂ නිසාම, ස්‌ථිරභාවයේ නොපවතින සිතක්‌, නිත්‍යභාවයෙන් අරගෙන, අකුසලයට අදාළව නරක්‌වීමේ සිතුවිලි ඇතිකරගන්නවා. අනුන්ගේ ගිනිගන්නා පංචඋපාදානස්‌කන්ධයන් නිසා තමනුත් ගිනි අවුළුවාගන්නවා. සමාජය තුළ, මනුෂ්‍ය ජීවිත තුළ මේ ඇවිලෙන ගිනි, යම් ප්‍රමාණයකට හෝ නිවාදැමීමට නම්, චිත්තානුපස්‌සනාවට යටත්ව ඔබ ඔබේ සිතිවිලි දෙස බැලිය යුතු වෙනවා.zචිත්තානුපස්නාවට අදාළ ලිපි මාලාව මෙතැනින් නිමවේ.</Content>
    <Content name="book11chapter24" translatable="false">ධම්මානුපස්‌සනාව – ධම්මානුපස්සනාවේ ප්‍රවේශයzසතර සතිපට්‌ඨාන ධර්මයන්ට අදාළව මීළඟට බුදුරජාණන් වහන්සේ දේශනා කරනවා, ධම්මානුපස්‌සනාවට අදාළ ධර්මතාවන්ගේ අනිත්‍යභාවය දකින්නට කියල. සතර සතිපට්‌ඨාන ධර්මයන්ට අදාළව කායානුපස්‌සනාවට අදාළව කායනුපස්‌සනාව, වේදනානුපස්‌සනාව, චිත්තානුපස්‌සනාව ඔබ තුළ වැඩෙන්නේ ධම්මානුපස්‌සනාවක්‌ හැටියටයි.zධම්මානුපස්‌සනාව ගැන සිහිවෙනකොට භික්‍ෂුවට මුලින්ම කමටහන බවට පත්වුණේ ලොව්තුරා බුදුරජාණන් වහන්සේව. අතීතයේ යම්දවසක දීපංකර බුදුරජාණන් වහන්සේ අප මහා බෝධිසත්ත්වයන්ට ඔබ අසවල් කාලයේ ගෞතම යන නමින් නමින් බුද්ධත්වයට පත්වෙනවාය කියලා නියත වියරණ ලබාදුන්නාද එය ධර්මතාවක්‌. දසපාරමී ධර්මයන් පූර්ණකොට ගෙන පැමිණි දීර්ඝ භවගමනක්‌ වේද එය ධර්මතාවක්‌. මේ දීර්ඝ භවගමනේදී යශෝධරාවත් රාහුලත් ඥාතිත්වයෙන් බැඳී පැමිණියාද එයත් ධර්මතාවක්‌. මේ ධර්මතාවන් දෙස ඔබ මොහොතක්‌ දෑස්‌ පියාගෙන මෙනෙහි කරන්න. ඔබ අත්දකින්නේ අනිත්‍යයි කියන අර්ථය පමණක්‌මයි.zදඹදිව සමාජය මිථ්‍යාදෘෂ්ටීන් 62 කින් පෝෂණය වී තිබූ සමයක, මනුෂ්‍යයා සංකීර්ණ වූ ලෝක ධර්මයන්ට එරෙහිව විසඳුමක්‌ සොයමින් සිටිය සමයක, පස්‌මහ බැලුම් බලා බෝධිසත්ත්වයන් ලෝකයට පහළවෙන්නේ ධර්මතාවක්‌ නිසාමයි. බෝධිසත්ත්වයන් මහාමායාවගේ මවුකුසට බැසගන්න මොහොතේ වූ බෝසත් මවුතුමිය දැනුවත්වමයි බෝධිසත්ත්වයන් මවු කුස පිළිසිඳ ගන්නේ. මවුකුස පිළිසිඳ ගන්නා රන්වන් බෝධිසත්ත්ව කළලය මවුකුසේ වැඩෙන ස්‌වභාවය මවුකුසින් බාහිරට දර්ශනය වෙනවා එය ධර්මතාවක්‌. බෝධිසත්ත්වයන් මවුකුස පිළිසිඳ ගත් මොහොතේ පටන් බෝසත් මෑණියන්ට තම ස්‌වාමි පුරුෂයා නිසාවත් කාම සිතුවිල්ලක්‌ ඇතිවෙන්නේ නැහැ. එය ධර්මතාවක්‌. බෝධිසත්ත්වයන් ලෝකයට බිහිවන මොහොතේ බෝසත් දරුවා බිහිවෙන්නේ බෝසත් මව සිටගෙන සිටින ඉරියව්වෙන් එයත් ධර්මතාවක්‌. මවු කුසෙන් බිහිවෙන එම බෝධිසත්ත්වයන් දෝතට පිළිගන්නේ සතරවරම් දෙවියන්. එයත් ධර්මතාවක්‌. ලෝකයට බිහිවෙන බෝසත් දරුවාගේ ශරීරයේ කිසිම ලේ, සැරව තැවරීමක්‌ සිදු නොවීමත් ධර්මතාවක්‌. උණුපැන් වැස්‌සක්‌ සහ සිසිල් පැන් වැස්‌සක්‌ මල්වැස්‌සක්‌ සේ වැටෙමින් බෝසත් දරුවා නහවනවා එයත් ධර්මතාවයක්‌. බෝධිසත්ත්වයන් උපත ලද මොහොතේම පියවර සතක්‌ තබමින් සත්වන පියවරේදී සිංහනාදයක්‌ කරනවා එයත් ධර්මතාවක්‌. බෝසත් දරුවා ප්‍රසූතියෙන් සත්වන දිනයේදී බෝසත් මව කලුරිය කරනවා එයත් ධර්මතාවක්‌. සෑම බෝධිසත්ත්වයෙක්‌ම සම්මා සම්බුද්ධත්වය සඳහා උප්පත්තිය ලබන්නේ දඹදිවමයි. එයත් ධර්මතාවක්‌. මේ සෑම ක්‍රියාවක්‌ම සෑම බුදුරජාණන් වහන්සේ නමකටම පොදු ධර්මතාවක්‌. දැන් පිංවත් ඔබ දෑස්‌ දෙක පියාගෙන ගෞතම බුදුරජාණන් වහන්සේට උරුමවු ඉහත ධර්මතාවන්ගේ ස්‌වභාවය නුවණින් දකින්න. කුමක්‌ද ඔබට වැටහෙන්නේ මේ සෑම ධර්මතාවක්‌ම අනිත්‍යයි කියන කාරණයයි. ඒ අනිත්‍යභාවය නුවණින් දකිමින් ජීවත්වෙන්න.zබුදුරජාණන් වහන්සේගේ උපත, සම්මා සම්බුද්ධත්වය පිරිනිවීම ධර්මතාවක්‌. බුදුරජාණන් වහන්සේ ධම්මචක්‌කපවත්වන සූත්‍රය දේශනා කිරීම ධර්මතාවක්‌. එම උතුම් සූත්‍ර දේශනාවෙන් අනතුරුව උතුම් ධර්ම රත්නයත්, සංඝරත්නයත් ලෝකයේ පහළවීම ධර්මතාවක්‌. මේ සෑම යථාර්ථයක්‌ම පිංවත් ඔබ මොහොතක්‌ දෑස්‌ පියාගෙන ආවර්ජනය කරන්න. ඔබ දකින්නේ අනිත්‍යය යැයි කියන අර්ථයයි. මේ මොහොතේ ජීවමානව පවතින, ධර්මරත්නයත්, සංඝරත්නයත් අනාගතයේ යම් දවසක අතුරුදන්ව යනවා. එයත් ධර්මතාවක්‌මයිzබුදුරජාණන්වහනසේ අවබෝධ කොට වදාළේ උතුම් චතුරාර්ය සත්‍ය ධර්මයයි. එම චතුරාර්ය සත්‍ය ධර්මයේ මුල්ම ආර්ය සත්‍යය දුක කියන කාරණය, හේතූන් නිසාම හටගන්නක්‌. දුක ඇතිවීමට හේතුව තෘෂ්ණාවයි. එයත් ධර්මතාවක්‌. තෘෂ්ණාව නිරෝධයෙන් දුක නිරෝධය වෙනවා. එයත් ධර්මතාවක්‌. දුක නිරෝධය කරපු උත්තමයෙක්‌, දුකත්, තෘෂ්ණාවත් නැවත ආවර්ජනය කරද්දී ඔහු දකින්නේ අනිත්‍යයි කියන අර්ථය පමණමයි. දුක නිරෝධය කරන මාර්ගය, ආර්ය අෂ්ටාංගික මාර්ගයයි. එයත් ධර්මතාවක්‌. ආර්ය අෂ්ටාංගික මාර්ගය සම්පූර්ණ කොට, සම්මා ඥාණ, සම්මා විමුක්‌තිය සාක්‍ෂාත් කරගත් උත්තමයා, තමන්ට නිවීම සාක්‍ෂාත් කර දුන් ආර්ය අෂ්ටාංගික මාර්ගය දෙස ආපසු හැරී බැලීමේදී, ඔහු දකින්නේ ආර්ය අෂ්ටාංගික මාර්ගයත් අනිත්‍ය වූ ධර්මතාවක්‌ය කියලයි.zබුදුරජාණන්වහන්සේ දේශනා කරනවා, ඔබ දුක නමැති සයුරෙන් එතෙර වුණාට පසුව, සයුරෙන් එතෙර වීමට උපකාරී වූ ආර්ය අෂ්ටාංගික මාර්ගය නමැති පවුර, කර තබාගෙන යායුතු දෙයක්‌ නොව, අතහැරදමා යායුතු දෙයක්‌ය කියලා. ආර්ය අෂ්ටාංගික මාර්ගය අනිත්‍ය වූ ධර්මතාවක්‌මයි. ආර්ය අෂ්ටාංගික මාර්ගය මතුකොට ගැනීමට නම්, කල්‍යාණමිත්‍ර ආශ්‍රය, සද්ධර්ම ශ්‍රවණය, නුවණින් මෙනෙහි කිරීම අත්‍යවශ්‍ය සාධකයක්‌ වෙනවා. මේ සාධකයත් අවසානයේ අනිත්‍ය වූ ධර්මතාවක්‌මයි. ආර්ය අෂ්ටාංගික මාර්ගය වැඩීමේදී ඔබ තුළ සතර සතිපට්‌ඨාන ධර්මයන් වැඩෙනවා. එයත් ධර්මතාවක්‌. සතර සතිපට්‌ඨාන ධර්මයන් බහුල වශයෙන් පුහුණු කරලා, කාය, චිත්ත, ධම්ම, වේදනා කියන ධර්මතාවන්ද අනිත්‍යයි කියලා අවබෝධකරගත් තැනදී, සතර සතිපට්‌ඨාන ධර්මයන් කෙරෙහි ඇති තෘෂ්ණාවද, ඔබ අවබෝධයෙන් අතහරිනවා. එයත් ධර්මතාවක්‌. සතර සතිපට්‌ඨාන ධර්මයන් අනිත්‍ය වශයෙන් අවබෝධ කරගත් අරිහත් උත්තමයා, තමන්ට උපකාර ධර්මයක්‌ වූ සතර සතිපට්‌ඨාන ධර්මයන් දෙස ආපසු හැරී බලද්දී ඔහු දකින්නේ අනිත්‍යයි කියන අර්ථය පමණමයි.zසතර සතිපට්‌ඨාන ධර්මයන් ඔබ තුළ වැඩීම නිසා, ඔබ තුළින් සති, ධම්මවිජය, වීර්යය, ප්‍රීති, පස්‌සද්ධි, සමාධි, උපේක්‍ෂා සප්තබොජ්ඣංග ධර්මයන් මතුවීම ධර්මතාවක්‌. සප්තබොජ්ඣංග ධර්මයන්, නිවීමට උපකාර ධර්මයන් ලෙස ප්‍රයෝජනයට ගෙන, නිර්වාණාවබෝධය සාක්‍ෂාත් කරගත් උත්තමයා, තමන්ට උපකාරී වූ සප්තබොජ්ඣංග ධර්මයන් දෙස, අතීතාවර්ජනයක යෙදීමේදී, ඔහු දකින්නේ අනිත්‍යයි කියන ධර්මය පමණක්‌මයි. එයත් ධර්මතාවක්‌මයි. නිවීම සාක්‍ෂාත් කරගත් උත්තමයා, සතර සතිපට්‌ඨාන ධර්මයනුත්, සප්තබොජ්ඣංග ධර්මයනුත්, අනිත්‍ය වශයෙන් අවබෝධ කොටගත් තැනදී ඔහු අවසානයේ අවබෝධ කොටගත්තේ පංචඋපාදානස්‌කන්ධය අනිත්‍යයි කියන අර්ථයයි. එයත් ධර්මතාවක්‌. සතර සතිපට්‌ඨාන ධර්මයනුත්, සප්තබොජ්ඣංග ධර්මයනුත් තමා තුළ වැඩෙන්නේ රූපය ඇසුරින්, පංච උපාදානස්‌කන්ධයක්‌ ලෙසින්මයි. එයත් ධර්මතාවක්‌. නිවීම සාක්‍ෂාත් කොටගත් අරිහත් උත්තමයා තමන් අවබෝධ කොටගත් පංච උපාදානස්‌කන්ධය දෙස අතීතාවර්ජනයක යෙදීමේදී ඔහු දකින්නේ අනිත්‍යයි කියන ධර්මතාව පමණක්‌මයි.zපංච උපාදානස්‌කන්ධයේ අනිත්‍ය භාවය අවබෝධ කොටගත් උත්තමයා නුවණින් මෙනෙහි කරනවා, ජාති, ජරා,ව්‍යාධි, මරණ වලින් තමන් නිදහස්‌ වුණේ, ඉපදීම නිරුද්ධ කරපු නිසා, එය ධර්මතාවක්‌. ඉපදීම නිරෝධය වුණේ භවය නිරෝධය කරපු නිසා. එයත් ධර්මතාවක්‌. භවය නිරෝධය වුණේ, උපාදානය නිරෝධය වුණු නිසා. එයත් ධර්මතාවක්‌. උපාදානය නිරෝධය වුණේ තෘෂ්ණාව නිරෝධය වුණු නිසා. තෘෂ්ණාව නිරෝධය වුණේ විඳීම නිරෝධය වුණු නිසා. විඳීම නිරෝධය වුණේ, ඵස්‌සය නිරෝධය වූ නිසා. ඵස්‌සය නිරෝධය වුණේ සලායතන නිරෝධය වූ නිසා. සලායතන නිරෝධය වුණේ නාමරූප නිරෝධය වූ නිසා. නාමරූප නිරෝධය වුණේ විඤ්ඤාණය නිරෝධය වූ නිසා. විඤ්ඤාණය නිරෝධය වුණේ සංස්‌කාර නිරෝධය නිසා. සංස්‌කාර නිරෝධය වුණේ අවිද්‍යාව නිරෝධය කළ නිසා. මේ සියල්ලම ධර්මතාවන්.zකල්ප සියක්‌ කොටි ප්‍රකෝටි ගණනක්‌, මැරෙමින් ඉපදෙමින් පැමිණි භවගමනේ, ක්‍රියාත්මක ධර්මය වූ පටිච්චසමුප්පාද ක්‍රියාවලිය, පංච උපාදානස්‌කන්ධයේ අනිත්‍යභාවය අවබෝධ කොටගැනීමෙන්, චතුරාර්යසත්‍ය ධර්මයන් අවබෝධ කොටගැනීමෙන්, නිරෝධය වීම ධර්මතාවක්‌. පට්‌ච්චසමුප්පාද ක්‍රියාවලිය නිරෝධය කළ අරිහත් උත්තමයා, තමා නිරෝධය කළ පට්‌ච්චසමුප්පාද ක්‍රියාවලිය දෙස අතීත ආවර්ජනයක යෙදුනොත්, ඔහු දකින්නේ අනිත්‍යයේ අර්ථය පමණක්‌මයි. කාමච්ඡන්ද, ව්‍යාපාද, ථීනමිද්ධ, උද්ධච්ජ කුක්‌කුච්ඡ, විචිකිච්ඡා, පංචනීවරණ ධර්මයන්, පටිච්චසමුප්පාද ක්‍රියාවලිය නිරෝධය කිරීමේ මාර්ගය අවහිර කිරීමද ධර්මතාවක්‌මයි.</Content>
    <Content name="book11chapter25" translatable="false">ධම්මානුපස්‌සනාවzමේ මොහොතේ භික්‍ෂුව අතීත ගිහි ජීවිතය දෙස ආපසු හැරී බැලීමේදී මට තිබුණේ සප්තබොජ්ඣංගයට වඩා පංච නීවරණයට බර ජීවිතයක්‌. භික්‍ෂුවගේ මනස අතීත සිදුවීම් පිළිබඳ මතකයන් ගොඩක්‌ අවදි වෙනවා. ඒ සෑම මතකයක්‌ම අනිත්‍ය වූ ධර්මතාවක්‌.zභික්‍ෂුව පැවිදිවෙන මොහොතේ පංචනීවරණ පහ හෝ සප්තබොජ්ඣංග ධර්මයන් හත කටපාඩමින් කියන්න දැනගෙන සිටියේ නැහැ. භික්‍ෂුව මේ ධර්මයන් හඳුනාගන්නේ අත්දැකීමෙන්මයි. සප්තබොජ්ඣංගයන් හඳුනා ගනිද්දී ඊට විරුද්ධ පංච නීවරණ ධර්මයන් හඳුනාගැනීමත් ධර්මතාවක්‌මයි. කාමච්ඡන්ද, ව්‍යාපාද, ථිනමිද්ද, උද්දච්ච කුක්‌කුච්ඡ, විචිකිච්ඡා පංච නීවරණ ධර්මයන් බැහැර කිරීම නිසා තමා තුළින් සප්තබොජ්ඣංග ධර්මයන් මෝදුවීම ධර්මතාවක්‌. නමුත් යම් ධර්මාවබෝධය ලැබූ උත්තමයෙක්‌ උතුම් අවබෝධයෙන් අනතුරුව තමාට ප්‍රමාදය පිණිස හේතුවූ පංච නීවරණ ධර්මයන් සහ තමාට අප්‍රමාදීභාවයට හේතුවූ සප්තබොජ්ඣංග ධර්මයන් දෙස ආපසු හැරී බලන විට ඔහු දකින්නේ අනිත්‍යය කියන අර්ථය පමණක්‌මයි.zආර්ය අෂ්ටාංගික මාර්ගය තුළදී සද්ධා, විරිය, සති, සමාධි, ප්‍රඥා ඉන්ද්‍රිය ධර්මයන් වැඩීම ධර්මතාවක්‌. ඉන්ද්‍රිය ධර්මයන් පරිපූර්ණ වැඩුණුව පසු බලධර්මයන් වශයෙන් ඉහත ධර්මයන් වැඩීම ධර්මතාවයක්‌. බලධර්මයන් පරිපූර්ණ කරගත් අරිහත් උතුමන් ඉන්ද්‍රිය ධර්මයන්, බලධර්මයන් දෙස අතීතාවර්ජනයක යෙදීමේදී ඔහු දකින්නේ අනිත්‍යයි කියන අර්ථය පමණක්‌මයි.zපිංවත් ඔබේ කයේ ක්‍රියාකාරිත්වය උදෙසා උපකාරක ධර්මයන් සකස්‌ කරදෙන කාය සංස්‌කාර, ඒ කියන්නේ ආශ්වාස ප්‍රශ්වාසය, රුධිරගමනය, ආහාර ජීර්ණය, ශරීර අපද්‍රව්‍ය බැහැර කිරීම මේ සෑම ක්‍රියාවක්‌ම ධර්මතාවක්‌. නමුත් ඒ ධර්මතාව අනිත්‍ය නිරතුරුවම වෙනස්‌වන ස්‌වභාවයෙන් යුක්‌තයි. මවකට දරු ප්‍රසූතියෙන් අනතුරුව මවුකිරි එරීම ධර්මතාවයක්‌. ඒ ධර්මතාවත් අනිත්‍යයි. සත්ත්වයා තුළින් සකස්‌වෙන වචනවලට අදහස්‌ ප්‍රකාශ කිරීම්වලට අදාළ වචී සංස්‌කාර, ඒ කියන්නේ විචාර, විතක්‌ක, නිරතුරුවම වෙනස්‌ වන අනිත්‍ය වූ ධර්මතාවක්‌. සත්ත්වයා තුළින් සකස්‌ වෙන සිතීමට, මෙනෙහි කිරීමට අදාළ මනෝ කර්ම, ඒ කියන්නේ සංඥා චේතනා නිරතුරුවම වෙනස්‌ වන ධර්මතාවක්‌. පිංවත් ඔබ දෑස්‌ පියාගෙන එම ධර්මතාවන්ගේ අනිත්‍යභාවය දකින්න. ඔබ තුළ සකස්‌ වුණ විතර්ක විචාරයන් නිසා ඒවාට අදාළව සිතන්න යැම නිසාම මොනතරම් කුසල් අකුසල් මනෝ සංස්‌කාර ඔබ තුළ සකස්‌ වෙන්න ඇතිද? පිංවත් ඔබ දිනය පුරාවට ඔබ තුළ සකස්‌ වූ කුසල් අකුසල් චේතනාවන්ට සිත යොමුකර ඒවායේ අනිත්‍යභාවය නුවණින් දකින්න.zඇසත්, බාහිර රූපයත්, විඤ්ඤාණයත්, ඵස්‌සය නිසා චක්‌ඛු විඤ්ඤාණය සකස්‌ වීම ධර්මතාවක්‌. කනත්, ශබ්දයත්, විඤ්ඤාණයත් ඵස්‌සයෙන් සකස්‌වෙන සෝත විඤ්ඤාණයත් ධර්මතාවක්‌. නාසයත් ගඳ, සුවඳත් විඤ්ඤාණයත් ඵස්‌සයෙන් හටගන්නා ඝාණ විඤ්ඤාණය ධර්මතාවක්‌. දිවත්, රසයත්, විඤ්ඤාණයත් ඵස්‌සයෙන් හටගන්නා ජීව්හා විඤ්ඤාණය ධර්මතාවක්‌. ශරීරයත් පහසත් විඤ්ඤාණයත් ඵස්‌සයෙන් හටගන්නා කායවිඥාණයත් ධර්මතාවක්‌. මනසත්, අරමුණත්, විඤ්ඤාණයත් ඵස්‌සයෙන් හටගන්නා මනෝවිඤ්ඤාණය ධර්මතාවක්‌.zපිංවත් ඔබ අද උදේ පටන් ඔබ තුළ ඇතිවුණ ඉහත ධර්මතාවන්ගේ අනිත්‍යභාවය නුවණින් දකින්න. ඇසෙන් කොච්චර රූප දැක්‌කද කනෙන් කොච්චර ශබ්ද ඇසුවද මනසින් කොච්චර සිතුවිලි සිතුවද මේ නිමේෂයේදී ඔබ තුළ ඉතිරිවී ඇත්තේ අනිත්‍යයි කියන ධර්මතාව විතරයි.zමෙය සටහන් තබන භික්‍ෂුව මොහොතක්‌ දෑස්‌ පියාගෙන නුවණින් දකිනවා අතීතයේ බුදුරජාණන් වහන්සේලා ලක්‍ෂ ගණනක්‌ මේ ඇස්‌වලින් දැකල තිබෙනවා පටිච්චසමුප්පන්නව. අම්මල අප්‍රමාණ පිරිසකගේ පහස සෙනෙහස දර්ශනය මා ලබලා තිබෙනවා. ශක්‍ර, බ්‍රහ්ම, රජ, සිටු, දුගී, යාචක ජීවිත සංසාරයේ ලබල තියෙනවා. මේ සෑම විඳීමක්‌ම ඵස්‌ස පච්චයා වේදනා කියන ධර්මතාවක්‌ පමණක්‌මයි. ඒ ධර්මතාවයේ ස්‌වභාවය අනිත්‍යයි. ඔබගේ පෙර ජීවිතයේ මරණාසන්න මොහොතට සිත යොමුකොට, උපාදානය නිසා නැවත භවය සකස්‌ කරගත් හැටි, භවය සකස්‌වෙන මොහොතේම උපාදානය අනිත්‍යවී යන හැටි, ලැබුවාවූ උපතේ මේ මොහොත දක්‌වා සලායතනයන්ගේ සහ ඵස්‌සයේ අනිත්‍යභාවය නුවණින් දකින්න.</Content>
    <Content name="book11chapter26" translatable="false">ධම්මානුපස්‌සනාවzචක්ඛු විඤ්ඤාණය, ශෝත විඤ්ඤාණය, ඝාන විඤ්ඤාණය ජිව්හා විඤ්ඤාණය, කාය විඤ්ඤාණය, මනෝ විඤ්ඤාණය හේතුවෙන්, කාමයේ ආශ්වාදය සකස්වීම ධර්මතාවයක්.zපින්වත් ඔබ ආයතන හය නිසා ජීවිතයේ ලැබූ කාමාශ්වාදයන් නුවණින් මෙනෙහි කරන්න. පින්වත් ඔබ මුලින්ම ආශ්වාදයක් කර ගත්තේ ඔබේ අම්මාගේ ගර්භාෂ කුටියයි. කුඩා ඉඩකඩක් තුළ උෂ්ණය, ලේ, සැරව, දෙතිස් කුණුපයන් මැදි කොට ගෙන ඔබ ඇති කර ගත් මේ ජීවිතයේ මුල්ම ආශ්වාදය අනිත්‍ය වූ ධර්මයක්. ඔබ ජීවිතයේ දෙවැනියට ඇතිකරගත් ආශ්වාදය මව් සෙනෙහසයි. මව් උණුසුමයි, මව්කිරි සුවඳයි. ඒ සෑම ආශ්වාදයක් ම අනිත්‍ය වූ ධර්මතාවයක්.zකාමයේ ආශ්වාදය හේතුවෙන් කාමයේ ආදීනවය සකස්වීම ධර්මතාවයක්. අම්මා කියන රූපය කෙරෙහි ඇති කර ගත් කාමයේ ආශ්වාදය නිසා මොන තරම් නම් ආදීනවයක් ඇතිද? කාමයේ ආශ්වාදයට බැ`දී ගියොත් කාමයේ ආදීනවය ඇතිවීම ධර්මතාවයක්. නමුත් මේ ධර්මතාවය අනිත්‍යයි. මා බැ`දී ගිය අම්මාය කියන රූපය මේ මොහොතේ පටිච්ච සමුප්පන්නව වෙනත් උපතකට ගිහිල්ලා. ඇය මට අයිති නැහැ. මා ඇයට අයිතිත් නැහැ. මේ සියල්ලම අයිති පටිච්චසමුප්පාද ධර්මයන්ට. නමුත් මේ ධර්මතාවය ද අනිත්‍ය වූ ධර්මතාවයක්. යම් පින්වතෙක් කාමයේ ආශ්වාදයේ අනිත්‍ය භාවය අවබෝධ කර ගෙන ආදීනවයෙන් මිදී කාමයේ නිස්සරණය සාක්ෂාත් කොට ගැනීමද ධර්මතාවයක්. ඒ ධර්මතාවයන් පිරිනිවී යාමෙන් අනිත්‍ය භාවයට පත් වෙනවා.zබුදුරජාණන් වහන්සේ දේශනා කරනවා රූපයේ ආශ්වාදය කියල කියන්නේ අවුරුදු දහ අටේ, විස්සේ පිරිමි දරුවෙක්ගේ ගැහැණු දරුවෙක්ගේ රූපයේ තාරුණ්‍යය, හැඩය, වර්ණය, මටසිළුටු බව, ලස්සන ය කියලා. එයත් ධර්මතාවයක්. නමුත් ඒ ධර්මතාවය අනිත්‍යයි. රූපයේ ආශ්වාදය පසුපස නිරතුරුව ම රූපයේ ආදීනවය සැඟවී තිබෙනවා. ඒ කියන්නේ ජාති, ජරා, ව්‍යාධි, මරණ. මේ ධර්මතාවයන්ගේ ස්වභාවයත් අනිත්‍යයි. පින්වත් ඔබ ඔබේ ශරීරයේ රැුළි වැටුණු සම දෙස බලමින් වැහැරෙමින් එල්ලී වැටීමට මාන බලන මස් පිඩු දෙස බලමින්, අල්මාරි මේසය මත තිබෙන මංගල ඡායාරූපය දෙස බලමින්, රූපයේ ආශ්වාදයේ අනිත්‍ය භාවයන් රූපයේ ආදීනවයන් ගැන ධම්මානුපස්සනාවෙන් බලන්න. මාගේ අම්මා තත්තාගේ මංගල ඡායාරූපය තවමත් මහගෙදර අල්මාරී මේසය මත තබා ඇත. මට ඒ ඡායාරූපය සිහිවෙන විට හාස්‍යයක් පමණයි දැනෙන්නේ. ධම්මානුපස්සනාවෙන් ආවරණය නොවු සිත මොන බලපෑමක්ද සත්වයාට කරන්නේ කියලා.zඋපත සිහිවෙන මොහොතේදී ම මරණය ධර්මතාවයක් බව නුවණින් දකින්න. ඒ ධර්මතාවය අනිත්‍ය වූ ධර්මතාවයක්. රූපයේ ආශ්වාදයේ කෙටි භාවයත් ආදීනවයේ දිගු භාවයත් අවබෝධ කරගත් උත්තමයා ආර්ය අෂ්ඨාංගික මාර්ගය තරණය කර රූපයේ නිස්සරණය සාක්ෂාත් කරගැනීම ද ධර්මතාවයකි. එයද අනිත්‍ය වූ ධර්මතාවයකි.zබුදුරජාණන් වහන්සේ දේශනා කරනවා පළමුවැනි, දෙවැනි, තෙවැනි, සතර වැනි ධ්‍යානතල, වේදනාවේ ආශ්වාදයයි කියලා. පංචනීවරණ ධර්මයන් යටපත් වීමේ ප්‍රමාණයට ධ්‍යානතල සකස් වීම ධර්මතාවයක්. නමුත් ඒ ධර්මතාවය අනිත්‍යයි. මොකද ඉහත රූපාවචර ධ්‍යානතල අනිත්‍ය භාවයට පත්වෙනවා. ධ්‍යානතල පිරිහීම වේදනාවේ ආදීනවයයි. එයත් ධර්මතාවයක්. පංචනීවරණයන් මතුවීමේ ප්‍රමාණයට ධ්‍යානතල පිරිහී යනවා. වේදනාවේ ආශ්වාදයේ අනිත්‍ය භාවයත් ආදීනවයේ අනිත්‍ය භාවයත් අවබෝධ කරගත් තැනැත්තා වේදනාවේ නිස්සරණය ලබාගැනීමද ධර්මතාවයක්. ඒ ධර්මතාවයත් අනිත්‍ය වූ ධර්මතාවයක්.zපින්වත් ඔබට මේ ජීවිතයේදී යහපත් අම්මා කෙනෙක්, තාත්තා කෙනෙක්, සහෝදර සහෝදරියන්, දරුවන්, ඥාතීන්, බිරිඳක්, සැමියෙක් ලැබුණා නම් එය අතීත කුසල් සංස්කාරයක ඵලයක්. ඒ කියන්නේ ධර්මතාවයක්. නමුත් මේ ධර්මතාවය අනිත්‍යයි.zඑක මහත්මියක් භික්‍ෂුවට ප්‍රකාශකළේ ‘ස්වාමීන්වහන්ස, මම විවාහවුන අළුත මගේ ස්වාමි පුරුෂයා දෙවියෙක් වගෙයි සිටියේ. දැන් ඔහු යක්‍ෂයෙක් වගේ’ය කියල. අම්මා කෙනෙක් කියනවා ‘ස්වාමීන්වහන්ස, මගේ දරුවා හොඳ කීකරුවට හිටියේ දැන් හරිම මුරණ්ඩුයි’ කියලා. මේ අපි දකින්නේ ධර්මතාවයන් ගේ වෙනස්වීමයි.zකුළුදුල් දරුවා ලැබුණු අම්මා කෙනෙක් කියනවා ‘හාමුදුරුවනේ, දරුවා ලැබුණත් මට කිරි එරෙන්නේ නැහැ’ය කියල. එයත් ධර්මතාවයක්. මේ කුළුදුල් දරුවා පෙර ජීවිතයේදී සිල්වත් ස්වාමීන් වහන්සේ නමකට පූජා කරන ලද කිරි කෝප්පයක් හොරෙන් බොන්න ඇති. එහෙම නැත්නම් සංඝයාට ලැබිය යුතු කිරි ආහාරයක් වලක්වන්න ඇති. බුදුරජාණන් වහන්සේ අරමුණු කරගෙන පින්වතෙක් කිරි කලයකින් බෝධීන් වහන්සේ නහවනවා දැක එය විවේචනය කරන්න ඇති. අතීත අකුසල් කර්මයක හේතුඵලයක්.zනමුත් මේ ධර්මතාවයන් අනිත්‍යයි. පින්වත් ඔබට අංගවිකල, මන්ද බුද්ධික, නිරතුරුව ම රෝගී භාවයට පත් වෙන දරුවන් ලැබී ඇත්නම්, එයත් ධර්මතාවයක්. පෙර ජීවිතයක දෙමාපියනුත්, දරුවනුත් එකතුව කරන ලද අකුසලයක ඵලයක්. එම නිසා පින්වත් ඔබ එවැනි උපත් කෙරෙහි කලකිරීම් ගැටීම් ඇති කරනොගෙන ධම්මානුපස්සනාවෙන් යුතුව එම දරුවන් දෙස බලන්න.zමෙවැනි අකාරුණික උපත් වලින් මිදීමට ඇති එකම ඖෂධය එයවනු ඇත. අනිත්‍ය වන ධර්මතාවයන්ට ගැටී තව තව අකුසල් සිදු කර නොගන්න.</Content>
    <Content name="book11chapter27" translatable="false">ධම්මානුපස්‌සනාවzපිංවත් ඔබට මහේශාක්‍ය ජීවිතයක්‌, උසස්‌ අධ්‍යාපනයක්‌, උසස්‌ වෘත්තියක්‌, ලැබුණා නම් එය අතීත කුසල් සංස්‌කාරයක ඵලයක්‌. එයත් ධර්මතාවක්‌. නමුත් ඒ ධර්මතාව අනිත්‍යයි. භවයේ දෙවියෙක්‌, මනුෂ්‍යයෙක්‌, බ්‍රහ්මයෙක්‌, පසුව සතර අපායේ සත්වයෙක්‌ ලෙස ඉපදුණේ අතීත සංස්‌කාරයන්ට අදාළව උපාදාන පච්චයා භවය කියන ධර්මතාවන්ට අනුවයි. නමුත් ඒ ධර්මතාවය අනිත්‍යයයි. සංස්‌කාර නිරෝධය නොකළ සෑම සත්වයෙක්‌ම මරණයෙන් පසුව නැවත ඉපදීම ධර්මතාවයක්‌. නමුත් ඒ ධර්මතාවත් අනිත්‍යයි. ලෝකෝත්තර ආර්ය අෂ්ටාංගික මාර්ගය පරිපූර්ණ කළ පිංවතුන් උතුම් සෝවාන්, සකෘදාගාමී, අනාගාමී, අරිහත් ඵලයන් සාක්‌ෂාත් කොට ගැනීම ධර්මතාවයක්‌. නමුත් ඒ ධර්මතාව අනිත්‍යයි. උතුම් චතුරාර්ය සත්‍යය අවබෝධකළ උත්තමයා පිරිනිවන්පෑම ධර්මතාවයක්‌. නමුත් ඒ ධර්මතාවය අනිත්‍යයි. අතීතයේ පිරිනිවී ගිය සාරිපුත්ත මහරහතන්වහන්සේ කියන්නේ මේ මොහොතේ අනිත්‍ය වූ ධර්මතාවයක්‌ පමණක්‌මයි.zකාම, රූප, අරූප ලෝකවල උපතත්, මරණයත්, දුකත්, සැපත් ධර්මතාවක්‌ වූ කල ධම්මානුපස්‌සනාවට අදාළ කමටහන් ලෝකයක්‌ තුළයි, පිංවත් ඔබ ජීවත්වෙන්නේ. මේ මුළු කමටහන් ලෝකයම පිංවත් ඔබ පංචඋපාදානස්‌කන්ධය අනිත්‍යයි කියල අවබෝධ කරන එකම ධර්මතාවකින් නිෂේධ කිරීමට ධම්මානුපස්‌සනාව තුළින් බුදුරජාණන් වහන්සේ පිංවත් ඔබට මාර්ගය කියාදෙනවා. නිවීමේ මාර්ගයට පිංවත් ඔබට උපකාරක ධර්මයක්‌ වූ කායානුපස්‌සනාව, වේදනානුපස්‌සනාව, චිත්තානුපස්‌සනාව, විදර්ශනා සිතින් ධම්මානුපස්‌සනාවට යොමු කරලා නුවණින් දකින්න. එවිට පිංවත් ඔබ ධම්මානුපස්‌සනාව තුළින් පංචඋපාදානස්‌කන්ධයට නොඇලෙන නිස්‌සරණය මතුකර ගන්නවා.zපිංවත් ඔබ මේ උතුම් මොහොතේදී ධර්ම මාර්ගයේදී ප්‍රමාදී භාවයට පත්වුණොත් ධර්මාවබෝධයෙන් ඔබ බැහැරට යනවා. එයත් ධර්මතාවක්‌. උතුම් ප්‍රාතිමෝක්‍ෂ ශීලය ආරක්‍ෂා කරගෙන වැඩසිටින අවසාන උපසම්පදා ස්‌වාමීන්වහන්සේ අපවත්වෙන මොහොතේ ශාසන අර්ථයන්ගේ අතුරුදන්වීම සිදු වෙනවා. එයත් ධර්මතාවයක්‌. නමුත් මේ ධර්මතාවත් අනිත්‍ය වූ ධර්මතාවක්‌මයි. ශාසන අර්ථයන් අතුරුදන් වී ගිය පසු මහාසංඝරත්නය නියෝජනය කිරීම සඳහා කාශායකණ්‌ඨකලාගේ පහළවීම ධර්මතාවයක්‌. ඒ ධර්මතාවයත් අනිත්‍යයයි. කාශායකන්ඨකලාගෙන් පසුව දුශ්ශීල මනුෂ්‍ය සමාජ තුළින් මෘග සංඥාව මතුවී මනුෂ්‍යයාගේ පරමායුෂ අවුරුදු 10 වීමද ධර්මතාවයක්‌මයි. නමුත් ඒ ධර්මතාවන් අනිත්‍යයි. මනුෂ්‍යයාගේ දුශ්ශීල භාවයෙන් මනුෂ්‍යයා තුළ මෘග සංඥාව සකස්‌වී එකිනෙකා ඇනකොටා ගෙන මහපොළව රුධිරයෙන් තෙත්වීම ධර්මතාවක්‌. ඒ ධර්මතාවත් අනිත්‍යයි. දුශ්ශීලභාවය නිසා මනුෂ්‍යයාගේ පරමායුෂ අවුරුදු 10 ට අඩුවී, නැවත සමාජය තුළ ඇතිවන සිල්වත්භාවය නිසා, මනුෂ්‍යයාගේ පරමායුෂ නැවත අවුරුදු අසූදාහක්‌ වීමද ධර්මතාවක්‌මයි.zමනුෂ්‍යයාගේ පරමායුෂ අවුරුදු අසූදහසක්‌ වන කාලයේදී කාලය, ද්වීපය, දේශය, කුලය, මව කියන පස්‌මහ බැලුම් බලා, මෛත්‍රී බෝධිසත්වයන් දඹදිව පහළවීමද ධර්මතාවක්‌මයි. නමුත් ඒ ධර්මතාවත් අනිත්‍යයි. මෛත්‍රී බුදුරජාණන්වහන්සේ පිරිනිවී යනවා. මෛත්‍රී බුදුරජාණන්වහන්සේගේ ශාසනයත් අතුරුදන් වී යනවා. එයත් ධර්මාතාවක්‌. ඒ ධර්මතාවත් අනිත්‍යයි. මෛත්‍රී බුදුරජාණන්වහන්සේගේ ශාසනය අතුරුදහන් වී ගිය පසු, කල්ප විනාශය සිදුවී මේ ලෝකධාතූව අළු දූවිලි ගොඩක්‌ වීමද ධර්මතාවක්‌මයි. වැස්‌ස නොමැති වීමෙන්, පෘථිවියේ උෂ්ණත්වය ඉහළ ගොස්‌, ඉරවල් හතක්‌ පායා, ඉරවල් හතේම දැඩි උෂ්ණත්වයෙන් මුළු මනුෂ්‍ය ප්‍රජාවම විනාශය කරා ගොස්‌, ඉහළ උෂ්ණත්වය තුළ පිච්චි පිච්චී මැරෙමින් ඉපදෙන ප්‍රේතයින්, නිරිසතුන්, කෘමීන් ලෙස සත්වයාට අවුරුදු දසදහස්‌ ගණනක්‌ මේ ලෝක ධාතුවේ සත්වයින් අත්විඳින කටුක දුක්‌ ගොඩ විඳීමට සිදු වීමද ධර්මතාවක්‌මයි.zයොදුන් 168,000ක්‌ විශාල මහාමේරුවේ ගිනිගැනීමෙන් අළුදූවිලි වන ලෝකය නැවත බිහිවීමද ධර්මතාවක්‌මයි. එයින් පැහැදිළි වෙන්නේ මෙතරම් රුදුරු, වියරු දුක්‌ සහගත කල්ප විනාශයේ ප්‍රතිඵලද අනිත්‍ය වූ ධර්මතාවක්‌ම බවයි. පිංවත් ඔබ ඉහත සටහන කියවා නිත්‍ය වූ කිසිවක්‌ නැති කෙටි ආශ්වාදයක්‌, දීර්ඝ ආදීනවයක්‌ පමණක්‌ උරුම පංච උපාදානස්‌කන්ධය නැවත ලෝකය මමය, මගේය, මගේ ආත්මය කොට නොගෙන අනිත්‍යයි කියන අර්ථයේ දැක්‌ම තුළින් ධම්මානුපස්‌සනාව ජීවිතයට එකතුකොට ගන්න.zරූපය කියන්නේ අනිත්‍ය වූ ධර්මතාවක්‌. වේදනාව, සංඥාව, සංස්‌කාර, විඤ්ඤාණය කියන්නේ අනිත්‍ය වූ ධර්මතාවන්. ඉහත ධර්මතාවන් අනිත්‍ය වශයෙන් දැක්‌කාවූ සිතත්, අනිත්‍ය වූ ධර්මතාවක්‌ පමණයි. සියල්ලම අනිත්‍ය වශයෙන් දැකලා, අවසානයේ පිංවත් ඔබ දැක්‌කා වූ සිතට බැඳී ගියොත්, එතැනදී ඔබ ‘මාරානුපස්‌සනාවට’ යොමුවුණා වෙනවා. ධම්මානුපස්‌සනාව තුළින් පංචඋපාදානස්‌කන්ධයේ අනිත්‍යය අවබෝධ කොටගත් උත්තමයා, නැවත කවදාවත් තමන් විකුණන්නේවත්, විකිණෙන්නේවත් නැති කෙනෙක්‌ බවට පත්වෙනවා. මොකද ඔහු අවබෝධයෙන්ම දන්නවා, අනිත්‍ය වූ පංචඋපාදානස්‌කන්ධයකට වටිනාකමක්‌ නැහැ කියලා. ඔහු වටිනාකම හිස්‌ කරපු කෙනෙක්‌ බවටයි පත්වන්නේ.zධම්මානුපස්සනාවට අදාළ සටහන මෙතැනින් නිමවේ.</Content>
</resources>